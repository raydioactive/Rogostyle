Valerius Flaccus Liber V
		 

		 
		 
	 
	
 

 VALERI FLACCI ARGONAVTICA LIBER V
 

 

 Altera lux haud laeta viris emersit Olympo 
Argolicus morbis fatisque rapacibus Idmon 
labitur extremi sibi tum non inscius aevi. 
at memor Aesonides nimium iam vera locuti 
Phineos hinc alios rapto pavet Idmone luctus.       
tum comiti pia iusta tulit caelataque multa 
arte Dolionii donat velamina regis 
hospes humum sedemque Lycus. flens arma revellit 
Idmonis e celsa Mopsus rate. robora caedunt 
pars silvis portantque arae pars auguris alba       
fronde caput vittisque ligant positumque feretro 
congemuere dies simul et suus admonet omnes. 
  Ecce inter lacrimas interque extrema virorum 
munera quem cursus penes imperiumque carinae 
Tiphyn agit violenta lues cunctique pavore       
attoniti fundunt maestas ad sidera voces 
arquipotens adverte precor nunc denique Apollo 
hoc pater hoc nobis refove caput ulla laboris 
si nostri te cura movet qui cardine summo 
vertitur atque omnis manibus nunc pendet ab unis       
dicta dabant ventis nec debita fata movebant. 
qualem praecipiti gravidum iam sorte parentem 
natorum flet parva manus trepidique precantur 
duret ut invalidis et adhuc genitoris egenis 
haud aliter socii supremo in tempore Tiphyn       
ante alios superesse volunt. mors frigida contra 
urget et ille recens oculis intervolat Idmon. 
exanimum frustra Minyae clamore morantur 
avellique negant vix membra rigentia tandem 
imposuere rogo lacrimasque et munera flammis       
vana ferunt crescit donis feralis acervus. 
ut vero amplexus fessi rupere supremos 
et rapidae sonuere faces tunc ipsa cremari 
visa ratis medioque viros deponere ponto. 
non tulit Aesonius geminis flagrantia cernens       
corpora cara rogis sed pectore ductor ab imo 
talia voce gemit quid tantum infensa repente 
numina quas nostri poenas meruere labores 
bina nefas toto pariter mihi funera surgunt 
litore. magna adeo comitum numerosaque pubes       
aut socios rapit atra dies aut ipse relinquo 
sontibus impulsus Furiis. ubi Tiphys ubi Idmon 
fata canens ubi monstriferae par ille novercae 
te sine Thespiade nos ulla movebimus ultra 
aequora nec summa speculantem puppe videbo       
Pleiadumque globos et agentes noctibus Arctos 
cui Minyas caramque ratem cui sidera tradis 
carpere securas quis iam iubet Aesona noctes 
hoc labor hoc dulci totiens fraudata sopore 
lumina et admotis nimium mens anxia Colchis       
profuit heu quantum Phasis quantum Aea recessit 
nunc quoque si tenui superant in imagine curae 
adsis umbra precor venturi praescia caeli 
rectoremque tuae moneas ratis. haec ubi fatus 
sola virum flammis vidit labentibus ossa.       
quod tamen externis unum solamen in oris 
restat ait caras humus haec non dividat umbras 
ossaque nec tumulo nec separe contegat urna 
sed simul ut iunctis venistis in aequora fatis. 
haud mora reliquias socii defletaque miscent       
nomina. tum vivo frondens e caespite tellus 
aggeritur cinerem Lyco commendat Iason. 
  Maesti omnes dubiique ratem fidissima cuius 
dextra regat. simul Ancaeus sollersque petebat 
Nauplius. Erginum fato vocat ipsa monenti       
quercus et ad tonsas victi rediere magistri. 
ac velut ille gregis cessit cui regia taurus 
fertur ovans hunc omnis honos hunc omnis in unum 
transit amor. primo laetus sic tempore rector 
ingreditur cursus. etenim dat candida certam       
nox Helicen. iam prora fretum commoverat et iam 
puppe sedes  . .  dimiserat ancora terras. 
  Inde premente noto tristes Acherusidos oras 
praeterit et festa vulgatum nocte Lyaei 
Callichoron. nec vana fides his Bacchus in undis       
abluit eoo rorantes sanguine thyrsos. 
illum post acies rubrique novissima claustra 
aequoris hic resides thiasos hic aera moventem 
udaque pampinea nectentem cornua vitta 
nunc etiam meministis aquae Boeotia qualem       
Thyias et infelix cuperet vidisse Cithaeron. 
  Fama per extremos quin iam volat improba manes 
interea et magnis natorum laudibus implet 
addita iamque fretis repetens freta iamque patentes 
Cyaneas. ardent avidos attollere vultus       
quos pietas vel tangit adhuc quos aemula virtus. 
fata immota manent unum qui litore in illo 
conditus ad carae mittunt spectacula turbae. 
it Sthenelus. qualem Mavortia vidit Amazon 
cumque suis comitem Alcides ut condidit armis       
talis ab aequorei consurgens aggere busti 
emicuit. fulsere undae sol magnus ut orbem 
tolleret aut nubem quateret polus. atque ea vixdum 
visa viris atra nox protinus abstulit umbra. 
ille dolens altum repetit chaos. omina Mopsus       
dum stupet in prima tumulum procul aspicit acta 
obnubensque caput cineri dat vina vocato. 
carmina quin etiam visos placantia manes 
Odrysius dux rite movet mixtoque sonantem 
percutit ore lyram nomenque relinquit harenis.  
  Altius hinc ventos recipit ratis ac fugit omne 
Crobiali latus et fatis tibi Tiphy negatum 
Parthenium ante alios Triviae qui creditur amnis 
fidus et Inopi materna gratior unda. 
mox etiam Cromnae iuga pallentemque Cytoron       
te cita penitus condunt Erythia carina. 
iamque reducebat noctem polus alta Carambis 
raditur et magnae pelago tremit umbra Sinopes. 
Assyrios complexa sinus stat opima Sinope 
nympha prius blandosque Iovis quae luserat ignes       
caelicolis immota procis deceptus amatae 
fraude deae nec solus Halys nec solus Apollo. 
  Addidit hic casu comites fortuna benigno 
Autolycum Phlogiumque et Deileonta secutos 
Herculis arma viros. vagus hos ibi fixerat error.       
ut Graiam videre manum puppemque Pelasgam 
prima ruunt celeres ad litora seque precantur 
accipiant socios. nova dux accedere gaudet 
nomina desertos et iam sibi currere remos. 
transit Halys longisque fluens anfractibus Iris       
saevaque Thermodon medio sale murmura volvens 
Gradivo sacer et spoliis ditissimus amnis 
donat equos donat votas cui virgo secures 
cum redit ingenti per Caspia claustra triumpho 
Massageten Medumque trahens. est vera propago       
sanguinis est ollis genitor deus. hinc magis alta 
Haemonidae petere et monitus non temnere Phinei. 
ipse autem comitum conversus ad ora novorum 
vos mihi nunc pugnas ait et victricia ductor 
Herculis arma mei vestrasque in litore Martis       
interea memorate manus. sic fatus et aegro 
corde silens audit currus bellique labores 
virginei exciderit frenis quae prima remissis 
semianimem patrius quam sanguine vexerit amnis 
quae pelta latus atque umeros nudata pharetris       
fugerit Herculeae mox vulnere prensa sagittae 
utque securigeras stimulaverit Ira catervas 
fleturusque pater quantus duce terror in ipsa 
qui furor in signis quo balteus arserit auro. 
  Nocte sub extrema clausis telluris ab antris       
pervigil auditur Chalybum labor arma fatigant 
ruricolae Gradive tui sonat illa creatrix 
prima manus belli terras crudelis in omnes. 
nam prius ignoti quam dura cubilia ferri 
eruerent ensesque darent Odia aegra sine armis       
errabant Iraeque inopes et segnis Erinys. 
inde Genetaei rupem Iovis hinc Tibarenum 
dant virides post terga lacus ubi deside mitra 
feta ligat partuque virum fovet ipsa soluto. 
vos quoque non notae mirati vela carinae       
Mossynoeci et vos stabulis Macrones ab altis 
Byzeresque vagi Philyraeque a nomine dicta 
litora quae cornu pepulit Saturnus equino. 
  Ultimus inde sinus saevumque cubile Promethei 
cernitur in gelidas consurgens Caucasus Arctos.       
ille etiam Alciden Titania fata morantem 
attulerat tum forte dies iamque aspera nisu 
undique convellens veteris cum strage pruinae 
vincula prensa manu saxis abduxerat imis 
arduus et laevo gravior pede. consonat ingens       
Caucasus et summo pariter cum monte secutae 
incubuere trabes abductaque flumina ponto. 
fit fragor aetherias ceu Iuppiter arduus arces 
impulerit imas manus aut Neptunia terras. 
horruit immensum Ponti latus horruit omnis       
Armeniae praetentus Hiber penitusque recusso 
aequore Cyaneas Minyae timuere relictas. 
tum gemitu propiore chalybs densusque revulsis 
rupibus audiri montis labor et grave Titan 
vociferans fixos scopulis dum vellitur artus.       
contra autem ignari quis enim nunc credat in illis 
montibus Alciden dimissave vota retemptet 
pergere iter socii. tantum mirantur ab alto 
litora discussa sterni nive ruptaque saxa 
et simul ingentem moribundae desuper umbram       
alitis atque atris rorantes imbribus auras. 
  Sol propius flammabat aquas extremaque fessis 
coeperat optatos iam lux ostendere Colchos 
magnus ubi adversum spumanti Phasis in aequor 
ore ruit. cuncti pariter loca debita noscunt       
signaque commemorant emensasque ordine gentes 
dantque ratem fluvio. simul aethere plena corusco 
Pallas et alipedum Iuno iuga sistit equorum. 
  Ac dum prima gravi ductor subit ostia pulsu 
populeos flexus tumulumque virentia supra       
flumina cognati medio videt aggere Phrixi 
quem comes infelix Pario de marmore iuxta 
stat soror hinc saevae formidine maesta novercae 
inde maris pecudique timens imponere palmas. 
sistere tum socios iubet atque hinc prima ligari       
vincula ceu Pagasas patriumque intraverit amnem. 
ipse gravi patera sacri libamina Bacchi 
rite ferens umbram vocat et sic fatur ad aras 
per genus atque pares tecum mihi Phrixe labores 
tu precor orsa regas meque his tuteris in oris       
tot freta tot durae properanti sidera passum. 
Phrixe fave et patrias  . . .  reminiscere terras. 
tu quoque nunc tumulo nequiquam condita inani 
adnue diva maris numeroque accede tuorum. 
quando egomet rursus per te vehar aurea quando       
Seston et infaustos agnoscent vellera fluctus 
vos etiam silvae vos Colchidos hospitis orae 
pandite dives ubi pellis micet arbore sacra. 
tunc tibi fecundi proles Iovis orte nivali 
Arcados axe deae fluvio modo Phasi quieto       
Palladiam patiare ratem. nec dona nec arae 
defuerint tellure mea veneranda fluentis 
effigies te Phasi manet quam magnus Enipeus 
et pater aurato quantus iacet Inachus antro. 
dixerat atque illi dextra sine versa magistri       
protinus in proram rediit ratis omine certo 
fluminis os pontumque tuens. promittis ut ecce 
utque vocas revehemur ait. sic deinde precatus 
arma iubet celsa socios depromere puppe. 
dona dehinc Bacchi casusque ut firmet in omnes       
rapta Ceres viridesque premunt longo ordine ripas. 
  Incipe nunc cantus alios dea visaque vobis 
Thessalici da bella ducis. non mens mihi non haec 
ora satis. ventum ad furias infandaque natae 
foedera et horrenda trepidam sub virgine puppem       
impia monstriferis surgunt iam proelia campis. 
ante dolos ante infidi tamen exsequar astus 
Soligenae falli meriti meritique relinqui 
inde canens Scythica senior iam Solis in urbe 
fata laborati Phrixus compleverat aevi.       
illius extremo sub funere mira repente 
flamma poli magnoque aries apparuit astro 
aequora cuncta movens. at vellera Martis in umbra 
ipse sui Phrixus monumentum insigne pericli 
liquerat ardenti quercum complexa metallo.       
quondam etiam tacitae visus per tempora noctis 
effigie vasta socerumque exterruit ingens 
prodita vox o qui patria tellure fugatum 
quaerentemque domos his me considere passus 
sedibus oblata generum mox prole petisti       
tunc tibi regnorum labes luctusque supersunt 
rapta soporato fuerint cum vellera luco. 
praeterea infernae quae nunc sacrata Dianae 
fert castos Medea choros quemcumque procorum 
pacta petat maneat regnis ne virgo paternis.       
dixit et admota pariter fatalia visus 
tradere terga manu tum falso fusus ab auro 
currere per summi fulgor laquearia tecti. 
membra toris rapit ille tremens patriumque precatur 
numen et eoo surgentes litore currus       
haec tibi fatorum genitor tutela meorum 
omnituens tua nunc terris tua lumina toto 
sparge mari. seu nostra dolos molitur opertos 
sive externa manus primus mihi nuntius esto. 
tu quoque sacrata rutilant cui vellera quercu       
excubias Gradive tene. praesentia luco 
arma tubaeque sonent vox et tua noctibus exstet. 
vix ea Caucaseis cum lapsus montibus anguis 
haud sine mente dei spiris nemus omne refusis 
implicuit Graiumque procul respexit ad orbem.       
ergo omnes prohibere minas praedictaque Phrixi 
invigilat plena necdum Medea iuventa 
adnuitur thalamis Albani virgo tyranni. 
  Interea auguriis monstrisque minacibus urbem 
territat ante monens semper deus et data seri       
signa mali reddi iubet exitiale sacerdos 
vellus et Haemoniis infaustum mittere terris. 
contra Sole satus Phrixi praecepta volutans 
aegro corde negat nec vulgi cura tyranno 
dum sua sit modo tuta salus. tunc ordine regi       
proximus et frater materno sanguine Perses 
increpitare virum sequitur duce turba reperto. 
ille furens ira solio se proripit alto 
praecipitatque patres ipsumque ut talibus ausis 
spem sibi iam rerum vulgi levitate serentem       
ense petit. rapit inde fugam crudelia Perses 
signa gerens omnemque quatit rumoribus Arcton. 
iamque aderat magnis regum cum milibus urbi 
primaque in adversos frustratus proelia muros 
constiterat. datus et sociis utrimque cremandis       
ille dies alterque dies cum Marte remisso 
debitus Aeaeis dux Thessalus adpulit oris. 
  Nox hominum genus et duros miserata labores 
rettulerat fessis optata silentia terris. 
at Iuno et summi virgo Iovis intima secum       
consilia et varias sociabant pectore curas. 
virgo prior magna pariter quos mole petamus 
cernis ait Colchos habeant quae proelia quique 
nunc status. hinc Perses illinc non viribus aequis 
apparat Aeetes aciem. quibus addimur armis       
cui Iuno dimitte metus ne proelia forte 
hinc tibi grata negem.  . . .  manet aegida sudor 
et nostros iam sudor equos. stat pectore fixum 
Aeetae sociare manus. scio perfida regis 
corda quidem nullos Minyis exsolvet honores.       
verum alios tunc ipsa dolos alia orsa movebo. 
sint precor haec tua namque mihi comitanda potestas 
Pallas ait liceat Grais ut reddere terris 
Aesonium caput et puppem quam struximus ipsae 
iactatam tandem nostro componere caelo.       
talia tunc hominum superi pro laude movebant. 
  Tristior at numquam tantove paventibus ulla 
nox Minyis egesta metu. nil quippe reperto 
Phaside nil domitis actum Symplegados undis 
cunctaque adhuc magni veniant dum regis ad urbem       
ambigua et dubia rerum pendentia summa. 
praecipue Aesoniden varios incerta per aestus 
mens rapit undantem curis ac multa novantem. 
qualiter ex alta cum Iuppiter arce coruscat 
Pliadas ille movens mixtumque sonoribus imbrem       
horriferamve nivem canis ubi tollitur omnis 
campus aquis aut sanguinei magna ostia belli 
aut alios duris fatorum gentibus ortus 
sic tum diversis hinc atque hinc motibus anceps 
pectora dux crebro gemitu quatit optat et almum       
iam iubar et certi tandem discriminis horas. 
tunc defixa solo coetuque intenta silenti 
versus ad ora virum quod primum ingentibus ausis 
optavistis ait veterumque quod horruit aetas 
adsumus en tantumque fretis enavimus orbem.       
nec pelagi nos mille viae nec fama fefellit 
Soligenam Aeeten media regnare sub Arcto. 
ergo ubi lux altum sparget mare tecta petenda 
urbis et ignoti mens experienda tyranni. 
adnuet ipse reor neque inexorabile certe       
quod petimus. sin vero preces et dicta superbus 
respuerit iam nunc animos firmate repulsae 
quaque via patriis referamus vellera terris 
stet potius rebus semper pudor absit in artis. 
dixerat et Scythicam qui se comitentur ad urbem       
sorte petit numeroque novem ducuntur ab omni. 
inde viam qua Circaei plaga proxima campi 
corripiunt regemque petunt iam luce reducta. 
  Forte deum variis per noctem territa monstris 
senserat ut pulsas tandem Medea tenebras       
rapta toris primi iubar ad placabile Phoebi 
ibat et horrendas lustrantia flumina noctes. 

namque soporatos tacitis in sedibus artus 
dum premit alta quies nullaeque in virgine curae 
visa pavens castis Hecates excedere lucis       
dumque pii petit ora patris stetit arduus inter 
pontus et ingenti circum stupefacta profundo 
fratre tamen conante sequi. mox stare paventes 
viderat intenta pueros nece seque trementem 
spargere caede manus et lumina rumpere fletu.       
his turbata minis fluvios ripamque petebat 
Phasidis aequali Scythidum comitante caterva. 
florea per verni qualis iuga duxit Hymetti 
aut Sicula sub rupe choros hinc gressibus haerens 
Pallados hinc carae Proserpina iuncta Dianae       
altior ac nulla comitum certante priusquam 
palluit et viso pulsus decor omnis Averno 
talis et in vittis geminae cum lumine taedae 
Colchis erat nondum miseros exosa parentes. 
ut procul extremi gelidis a fluminis undis       
prima viros tacito vidit procedere passu 
substitit ac maesto nutricem adfata timore est 
quae manus haec certo ceu me petat agmine mater 
advenit haud armis haud umquam cognita cultu 
quaere fugam precor et tutos circumspice saltus.       
audit virginei custos grandaeva pudoris 
Henioche cultus primi cui creditus aevi 
tum trepidam dictis firmans hortatur alumnam. 
non tibi ab hoste minae nec vis ait ulla propinquat 
nec te metus externo iam flammea murice cerno       
tegmina iam vittas frondemque imbellis olivae. 
Graius adest Graio sic cuncta simillima Phrixo. 
  Sic ait. at Iuno pulchrum longissima quando 
robur cura ducis magnique edere labores 
mole nova et roseae perfudit luce iuventae.       
iam Talaum iamque Ampyciden astroque comantes 
Tyndaridas ipse egregio supereminet ore. 
non secus autumno quam cum magis asperat ignes 
Sirius et saevo cum nox accenditur auro 
luciferas crinita faces hebet Arcas et ingens       
Iuppiter. ast illum tanto non gliscere caelo 
vellet ager vellent calidis iam fontibus amnes. 
regina attonito quamquam pavor ore silentem 
exanimet mirata tamen paulumque reductis 
passibus in solo stupuit duce. nec minus inter       
ille tot ignoti socias gregis haeret in una 
defixus sentitque ducem dominamque catervae. 
si dea si magni decus huc ades inquit Olympi 
has ego credo faces haec virginis ora Dianae 
teque renodatam pharetris ac pace fruentem       
ad sua Caucaseae producunt flumina nymphae. 
si domus in terris atque hinc tibi gentis origo 
felix prole parens olimque beatior ille 
qui tulerit longis et te sibi iunxerit annis. 
sed fer opem regina viris nos hospita pubes       
advehimur Graium proceres ta tua tecta petentes. 
duc precor ad vestri quicumque est ora tyranni 
ac tu prima doce fandi tempusque modumque. 
nam mihi sollicito deus ignaroque locorum 
te dedit in te animos atque omnia nostra repono.  
  Dixit et opperiens trepidam stetit. illa parumper 
virgineo cunctata metu sic orsa vicissim 
quem petis Aeeten genitor meus ipsaque iuxta 
moenia si vivos possis discernere calles. 
hac adeo duce ferte gradus ingentia namque       
castra alios aditus atque impius obsidet hostis. 
dixerat haec patriumque viam detorquet ad amnem 
sacraque terrificae supplex movet inrita Nocti. 
  Ille autem inceptum famula duce protinus urget 
aere saeptus iter patitur nec regia cerni       
Iuno virum prior Aeetae ne nuntius adsit. 
iamque inerat populo mediaeque incognitus urbi 
cum comes orsa loqui Phoebi genitoris ad aras 
ventum. ait huc adytis iam se de more paternis 
rex feret hic proceres audit populosque precantes       
adloquiis facilis praesens pater admonet aequi. 
  Dixerat. ast illi propere monstrata capessunt       
limina. non aliter quam si radiantis adirent       
ora dei verasque aeterni luminis arces 
tale iubar per tecta micat. stat ferreus Atlans 
Oceano genibusque tumens infringitur unda.       
at medii per terga senis rapit ipse nitentes 
altus equos curvoque diem subtexit Olympo. 
pone rota breviore soror densaeque sequuntur 
Pliades et madidis rorantes crinibus ignes. 
nec minus hinc varia dux laetus imagine templi       
ad geminas fert ora fores cunabula gentis 
Colchidos hic ortusque tuens ut prima Sesostris 
intulerit rex bella Getis ut clade suorum 
territus hos Thebas patriumque reducat ad amnem 
Phasidis hos imponat agris Colchosque vocari       
imperet. Arsinoen illi tepidaeque requirunt 
otia laeta Phari pinguemque sine imbribus annum 
et iam Sarmaticis permutant carbasa bracis. 
barbarus in patriis sectatur montibus Aean 
Phasis amore furens. pavidas iacit illa pharetras       
virgineo turbata metu discursibus et iam       
deficit ac volucri victam deus alligat unda. 
flebant populeae iuvenem Phaethonta sorores 
ater et Eridani trepidum globus ibat in amnem.       
at iuga vix Tethys sparsumque recolligit axem 
et formidantem patrios Pyroenta dolores. 
aurea quin etiam praesaga Mulciber arte 
vellera venturosque olim caelarat Achivos. 
texitur Argea pinus Pagasaea securi       
iamque eadem remos eadem dea flectit habenas 
ipsa subit nudaque vocat dux agmina dextra. 
exoritur Notus et toto ratis una profundo 
cernitur Odrysio gaudebant carmine phocae. 
apparent trepidi per Phasidis ostia Colchi       
clamantemque procul linquens regina parentem. 
urbs erat hinc contra gemino circumflua ponto 
ludus ubi et cantus taedaeque in nocte iugales 
regalique toro laetus gener ille priorem 
deserit ultrices spectant a culmine Dirae.       
deficit in thalamis turbataque paelice coniunx 
pallam et gemmiferae donum exitiale coronae 
apparat ante omnes secum dequesta labores. 
munere quo patrias paelex ornatur ad aras 
infelix et iam rutilis correpta venenis       
implicat igne domos. haec tum miracula Colchis 
struxerat Ignipotens nondum noscentibus ille 
quis labor aligeris aut quae secet anguibus auras 
caede madens. odere tamen visusque reflectunt. 
  Quin idem Minyas operum defixerat error       
cum se Sole satus patriis penetralibus infert. 
filius hunc iuxta primis Absyrtus in annis 
dignus avo quemque insontem meliora manerent. 
tum gener Albanis Styrus qui advenerat oris 
distulerant sed bella toros. tum Phrontis et Argus       
Aeolidae fraterque Melas quos advena Phrixus 
progenuit pariterque levi Cytisorus in hasta. 
post alii quos praecipuo Titania tellus 
legit honore patres motique ad proelia reges. 
admonet hic socios nebulamque erumpit Iason       
sideris ora ferens nova lux offusa Cytaeis. 
conveniunt rogitantque viros rogitantque quid ausi 
quidve ferant. postquam primis inhiantia dictis 
agmina suppressumque videt iam murmur Iason 
talia miranti propius tulit orsa tyranno       
rex Hyperionide quem per freta tanta petendum 
caelicolae et prima dignum statuere carina 
siquando hic aliquam nostro satus orbe solebat 
Thessaliam siquos Phrixus memorare Pelasgos 
hi tibi tot casus horrenda tot avia mensi       
cernimur. ipse egomet proprio de sanguine Phrixi 
namque idem Cretheus ambobus et Aeolus auctor 
cum Iove Neptunoque et cum Salmonide nympha. 
me neque nunc enses araeque egere paternae 
nec tua Thessalicis quamquam inclita nomina terris       
sponte sequor. cui non iusso tot adire voluptas 
monstra maris cui Cyaneos intrare fragores 
sceptra tui toto Pelias sub numine Phoebi 
maxima sorte tenens totque illa cremantia clivos 
oppida tot vigili pulcherrima flumina cornu       
ille meum imperiis urget caput ille labores 
dat varios suus ut magnum rex spargit ab Argis 
Alciden Sthenelo ipse satus. tamen aspera regum 
perpetimur iuga nec melior parere recuso. 
hic sibi me auratae pecudis quiscumque periclis       
exuvias perferre iubet. tibi gratia nostri 
sit precor haec meritique locus quod iussa recepi 
teque alium quam quem Pelias speratque cupitque 
promisi et meliora tuae mihi foedera dextrae. 
si petere hoc saevi statuissem sanguine belli       
Ossa dabat Pindusque rates quotque ante secuti 
inde nec audacem Bacchum nec Persea reges. 
sed me nuda fides sanctique potentia iusti 
huc tulit ac medii sociatrix gratia Phrixi 
iamque tibi nostra geniti de stirpe nepotes.       
nec tamen aut Phrygios reges aut arva furentis 
Bebryciae spernendus adi seu fraude petivit 
seu quis honore meos sua reddita dona deumque 
nos genus atque ratem magnae sensere Minervae. 
vix tandem longis quaesitam Colchida votis       
contigimus qualemque dabat te fama videmus. 
tu modo ne claros Minyis invideris actus 
non aliena peto terrisve indebita nostris 
siquis et in precibus vero locus atque ea Phrixo 
crede dari Phrixum ad patrios ea ferre penates.       
munera tu contra victum mihi vecta per aequor 
accipe Taenarii chlamydem de sanguine aeni 
frenaque et accinctum gemmis fulgentibus ensem 
hoc patrium decus haec materni texta laboris 
his Lapithes adsuerat eques. da iungere dona       
da Scythicas sociare domos. sciat effera regis 
ira mei quem te horrifero sortitus in axe 
Caucasus atque tuis quantum mitescat habenis. 
  Talibus orantem vultu gravis ille minaci 
iamdudum premit et furiis ignescit opertis.       
ceu tumet atque imo sub gurgite concipit austros 
unda silens trahit ex alto sic barbarus iras 
et nunc ausa viri nunc heu sua prodita Grais 
regna fremit. quin et facili sibi mente receptum 
iam Phrixum dolet et Scythiae periisse timores.       
nunc quassat caput ac iuvenis spes ridet inanes 
quid vesanus agat quod vellera poscat ab angue. 
urit et antiquae memorem vox praescia sortis 
cur simul ac Persen illinc sibi moverit atque hinc 
Thessalicam fortuna ratem num debitus ista       
finis agat saevaeque petant iam vellera Parcae. 
interea quoniam belli pugnaeque propinquae 
cura prior fingit placidis fera pectora dictis 
reddit et haec cuperem haut tali vos tempore tectis 
advenisse meis quo me gravis adsidet hostis.       
frater enimsceptri sic omnibus una cupido 
excidium parat et castris me ingentibus urget. 
quare age cognatas primum defendite sedes 
nec decus oblati dimiseris advena belli 
namque virum trahit ipse chalybs. tum vellera victor       
tam meritis nec sola dabo. contra inscius astus 
ergo nec hic nostris derat labor arduus actis 
excipit Aesonides et ceu nihil aequore passis 
additus iste dies veniant super haec quoque fato 
bella meo non hunc parva mihi caede dolorem       
quasque dedit luet ille moras. tum Castora mittit 
qui ferat Aeaei sociis responsa tyranni. 
acribus ast illos curis mora saeva trahebat 
ac simul ut medio viderunt Castora campo 
crebrior incussit mentem pavor. o Iovis alma       
progenies fare an patriam spes ulla videndi 
fare omnes ille in mediis sic orsus Achivis 
nec ferus Aeetes ut fama nec aurea nobis 
terga negat bello interea sed pressus iniquo 
auxilium petit armatos dux protinus omnes       
accelerare iubet longo nam tuta recessu 
puppis et apposita fluvius defenditur urbe. 
  Haud mora. prosiliunt quos nec Rhipaea iuventus 
quos nec Hiber aut tota suis Aurora pharetris 
sustineat. stetit explicito prius agmine pubes       
expertique simul si tela artusque sequantur. 
nec quisquam freta nec patrias iam respicit urbes 
sed magis ad praesens itur decus. incita cristas 
aura quatit variis floret via discolor armis 
qualis ab Oceano nitidum chorus aethera vestit       
qualibus adsurgens nox aurea cingitur astris. 
illos Sole satus tacita maestissimus ira 
miratur temere adsumptos nec talia mallet 
robora quam medios hostem subiisse penates. 
interea laeto patitur convivia cultu       
et iuxta Aesoniden magno cratere lacessit 
nunc sibi monstrantem natos Iovis oraque iuxta 
Aeacidum nunc ingentes Calydonis alumnos. 
audit et Alciden infando errore relictum 
defletosque duces terraeque marisque labores.       
ipse autem tantis concita furoribus arma 
expetit Aesonides et amicos ordine reges. 
quis procul ille virum nobis quem balteus asper 
subligat et stricto stat proximus armiger arcu 
ceu pugnam paret et positas confundere mensas       
contra flammigeri proles Perseia Solis 
quem rogitas Carmeius. ait. mos comminus arma 
semper habere viro semper meminisse pharetrae. 
illum ait Aesonides pariter refer horrida signis       
cui chlamys et multa spirat coma flexilis aura. 
respicit Aeetes atque hunc quoque nomine reddit 
dives Aron. croceos sic illius omnis odores       
iactat eques cunctis sic est coma culta maniplis 
sed ne sperne virum et comptis diffide capillis. 
Campesus hic spoliis in tigridis. ille profundo 
incumbens Odrussa mero viden alta comantem 
pectora et ingenti turbantem pocula barba       
hic et Iaxarten dictis stupet hospes acerbis 
immodicum linguaque gravem cui nulla minanti 
non superum non praesentis reverentia belli. 
contra autem Aeetes non frustra magna superbo 
dicta volant ait et vocem paria arma sequuntur       
nec requies quin Marte diem noctemque fatiget. 
atque ubi Rhipaea stupuerunt flumina bruma 
iam pavidi cum prole Getae iam pervigil illum 
Medus et oppositis exspectat Hiberia claustris. 
quid Latagum quid si amnigenam mirere Choaspen       
bellatoris equi potantem cerne cruores 
nec tamen immissis hic segnior ibit habenis. 
hos autem quae quemque manus quae signa sequantur       
si memorem prius umentem lux solverit umbram. 
cras acies atque illa ducum cras regna videbis 
dissona saxiferae surgat quibus imber habenae 
quae iaculo gens apta levi quae picta pharetris 
venerit. ingentes animo iam prospice campos       
atque hanc alipedi pulsantem corpora curru 
Euryalen quibus exsultet Mavortia turmis 
et quantum elata valeat peltata securi 
cara mihi et veras inter non ultima natas. 
fatur et occiduo libat cratera parenti.       
quisque suis tum vota deis et pocula fundit 
dent aciem dent belligeros superare labores. 
  Ecce autem Geticis veniens Gradivus ab antris 
ingentemque trahens Arctoa per aequora nubem 
aspicit Aeaea Minyas stupefactus in urbe       
ambitumque senem promissaque vellera puppi 
Thessalicae. citus ad summi stellantia patris 
tecta ruit questuque Iovem testatur acerbo 
quae studiis rex magne quies iam mutua divi 
exitia in solos hominum molimur honores       
teque ea cuncta iuvant rabidam qui Pallada caelo 
non abigis neque femineis ius obicis ausis. 
non queror exstructa quod vexerit ipsa carina 
vellera sacra meis sperantem avertere lucis 
quodque palam tutata viros. sic cetera pergat       
si valet. insidiis quid nunc fallacibus ambit 
nostra ut Phrixeo spolientur templa metallo 
non opus auxilio Colchis nec foedere vestro 
et Persen simul et Minyas deposcimus hostes. 
quin age quid tantae coeunt in proelia gentes       
quid tuus Aesonides imus nos protinus imus 
in nemus auriferum et sumptis decernimus armis 
vel tu sola polo tacitis inopina tenebris 
labere quantus ibi deus experiere nec illas 
adstiteris impune trabes. an Martia templa       
intemeranda minus tantum mihi lucus et agger 
quod rudis et sola colimur si gentibus umbra 
est amor et rerum cunctis tutela suarum. 
et tibi magne pater terris donaria certant 
est honor his etiam silvis. ego cara Mycenes       
culmina virgineas praeder si Cecropis arces 
iam coniunx iam te gemitu lacrimisque tenebit 
nata querens. metuant ergo nec talia possint. 
  Non tulit haec animis quin longa silentia Pallas 
rumperet inridens strepitumque minasque Gradivi.       
non tibi Aloidae quibus haec fera murmura iactes 
non Lapithae sed Pallas ait neque ego aegide digna 
nec vocer ulterius proles Iovis excidat iste 
ni tibi corde tumor lituos miser armaque faxo 
oderis et primis adimam tua nomina bellis.       
quin simili matrem demens gravitate secutus 
digna quidem monstrum superis quae tale crearit. 
quod tamen adgressae scelus aut quo crimine sontes 
si iuvenem qui iussa sui tam dira tyranni 
impavidus maria et nondum qui nota subibat       
iuvimus et magnis aliquam spem movimus ausis 
an nullas praeferre preces nec foedera regis 
ulla sequi caeca sed cuncta impellere pugna 
debuimus sic Thraces agunt sic turbidus iste 
siqua petit. cuperem haec etiamnum bella remitti       
nec socias armare manus. da vellera rector 
et medio nos cerne mari. quod sin ea Mavors 
abnegat et solus nostris sudoribus obstat 
ibimus indecores frustraque tot aequora vectae 
fas aliquid nequeat sit femina coeperat ardens       
hic iterum alternis Mavors insurgere dictis. 
excipit hinc contra pater et sic voce coercet 
quid vesane fremis cum vos iam paenitet acti 
peccatumque satis tunc ad mea iura venitis. 
quolibet ista modo quacumque impellite pugna       
quae coepistis habent quoniam sua fata furores. 
te tamen hoc coniunx et te mea nata monebo 
sit Persen pepulisse satis nec vana retentet 
spes Minyas finemve velint imponere bello. 
illum etenim talis rerum manet accipite ordo       
victa retro nunc castra dabit bellumque remittet 
territus adventu ducis et virtute Pelasgi. 
mox ubi Thessalicis referent hos flamina terris 
tunc aderit victorque domos et sceptra tenebit 
donec et Aeeten inopis post longa senectae       
exilia heu magnis quantum licet impia fatis 
nata iuvet Graiusque nepos in regna reponat. 
hic labor amborumque haec sunt discrimina fratrum. 
vadite et adversis ut quis volet inruat armis. 
  Dixerat. instaurat mensas pacemque reducit       
et iam sidereo noctem demittit Olympo. 
tunc adsuetus adest Phlegraeas qui reddere pugnas 
Musarum chorus et citharae pulsator Apollo 
fertque gravem Phrygius circum cratera minister. 
surgitur in somnos seque ad sua limina flectunt.
 
 
 
 
 
	 Valerius Flaccus 
	 The Latin Library 
	 The Classics Page