Valerius Flaccus Liber VI
		 

		 
		 
	 
	
 

 VALERI FLACCI ARGONAVTICA LIBER VI
 

 

 At vigil isdem ardet furiis Gradivus et acri 
corde tumet nec quas acies quae castra sequatur 
invenit. ire placet tandemque praesensque tueri 
sternere si Minyas magnoque rependere luctu 
regis pacta queat Graiamque absumere pubem.       
impulit hinc currus monstrum inrevocabile belli 
concutiens Scythiaeque super tentoria sistit. 
protinus e castris fugit sopor excita tela 
turbati coiere duces. hos insuper ingens 
fama movet rate quae sacra vulgabat Achivos       
advenisse sui repetentes vellera Phrixi 
quos malus hospitio iunctaque ad foedera dextra 
luserit Aeetes atque in sua traxerit arma. 
  Ergo consiliis dum nox vacat alta movendis 
legatos placet ire duces mandataque Perses       
edocet adfari Minyas fraudemque tyranni 
ut moneant. quinam hinc animos averterit error 
se primum Haemoniis hortatum ea vellera terris 
reddere et exuvias pecudis dimittere sacrae 
hinc odium et tanti venisse exordia belli.       
quin potius dextramque suam suaque arma sequantur 
aut remeent neque enim Aeetae promissa fidemque 
esse loco. abstineant alienae sanguine pugnae. 
non illos ideo tanti venisse labores 
per maris. ignotis quid opus concurrere nec quos       
oderis haec medio Perses dum tempore mandat 
aureus effulsit campis rubor armaque et acres 
sponte sua strepuere tubae. Mars saevus ab altis 
hostis io conclamat equis agite ite ite propinquat 
ac simul hinc Colchos hinc fundit in aequora Persen.       
tum gens quaeque suis commisit proelia telis 
voxque dei pariter pugnas audita per omnes. 
  Hinc age Rhipaeo quos videris orbe furores 
Musa mone quanto Scythiam molimine Perses 
concierit quis fretus equis per bella virisque.       
verum ego nec numero memorem nec nomine cunctos 
mille vel ora movens. neque enim plaga gentibus ulla 
ditior aeterno quamquam Maeotia pubes 
Marte cadat pingui numquam tamen ubere defit 
quod geminas Arctos magnumque quod impleat Anguem       
ergo duces solasque deae mihi promite gentes. 
  Miserat ardentes mox ipsa secutus Alanos 
Heniochosque truces iam pridem infensus Anausis 
pacta quod Albano coniunx Medea tyranno 
nescius heu quanti thalamos ascendere monstri       
arserit atque urbes maneat qui terror Achaeas 
gratior ipse deis orbaque beatior aula. 
proxima Bisaltae legio ductorque Colaxes 
sanguis et ipse deum Scythicis quem Iuppiter oris 
progenuit viridem Myracen Tibisenaque iuxta       
ostia semiferodignum si crederecaptus 
corpore nec nymphae geminos exhorruit angues. 
cuncta phalanx insigne Iovis caelataque gestat 
tegmina dispersos trifidis ardoribus ignes 
nec primus radios miles Romane corusci       
fulminis et rutilas scutis diffuderis alas. 
insuper auratos collo gerit ipse dracones 
matris Horae specimen linguisque adversus utrimque 
congruit et tereti serpens dat vulnere gemmae. 
tertius unanimis veniens cum milibus Auchus       
Cimmerias ostentat opes cui candidus olim 
crinis inest natale decus dat longior aetas 
iam speciem triplici percurrens tempora nodo 
demittit sacro geminas a vertice vittas. 
Datin Achaemeniae gravior de vulnere pugnae       
misit in arma Daraps acies quem Martia circum 
Gangaridum potaque Gerus quos efferat unda 
quique lacum cinxere Bycen. non defuit Anxur 
non Radalo cum fratre Sydon Acesinaque laevo 
omine fatidicae Phrixus movet agmina cervae.       
ipsa comes saetis fulgens et cornibus aureis 
ante aciem celsi vehitur gestamine conti 
maesta nec in saevae lucos reditura Dianae. 
movit et Hylaea supplex cum gente Syenen 
impia germani praetentans vulnera Perses.       
densior haud usquam nec celsior extulit ullas 
silva trabes fessaeque prius rediere sagittae 
. . . . . . . . . . . . . . . . . . . . . . 
quin et ab Hyrcanis Titanius expulit antris 
Ciris in arma viros plaustrisque ad proelia cunctas       
Coelaletae traxere manus. ibi sutilis illis 
est domus et crudo residens sub vellere coniunx 
et puer e primo torquens temone cateias. 
linquitur abruptus pelago Tyra linquitur et mons 
Ambenus et gelidis pollens Ophiusa venenis       
degeneresque ruunt Sindi glomerantque paterno 
crimine nunc etiam metuentes verbera turmas. 
hos super aeratam Phalces agit aequore nubem 
cum fremitu densique levant vexilla Coralli 
barbaricae quis signa rotae ferrataque dorso       
forma suum truncaeque Iovis simulacra columnae. 
proelia nec rauco curant incendere cornu 
indigenas sed rite duces et prisca suorum 
facta canunt veterumque viris hortamina laudes. 
ast ubi Sidonicas inter pedes aequat habenas       
illinc iuratos in se trahit Aea Batarnas 
quos duce Teutagono crudi mora corticis armat 
aequaque nec ferro brevior nec rumpia ligno. 
nec procul albentes gemina ferit aclyde parmas 
hiberni qui terga Novae gelidumque securi       
eruit et tota non audit Alazona ripa. 
. . . . . . . . . . . . . . . . . . .      a 
quosque Taras niveumque ferax Euarchus olorum. 
te quoque venturis ingens Ariasmene saeclis 
tradiderim molem belli lateque ferentem 
undique falcatos deserta per aequora currus.       
insequitur Drangea phalanx claustrisque profusi 
Caspiadae quis turba canum non segnius acres 
exsilit ad lituos pugnasque capessit eriles. 
inde etiam par mortis honos tumulisque recepti 
inter avos positusque virum. nam pectora ferro       
terribilesque innexa iubas ruit agmine nigro 
latratuque cohors quanto sonat horrida Ditis 
ianua vel superas Hecates comitatus in auras. 
ducit ab Hyrcanis vates sacer agmina lucis 
Vanus eum Scythiae iam tertia viderat aetas       
magnanimos Minyas Argoaque vela canentem. 
illius et dites monitis spondentibus Indi 
et centumgeminae Lagea novalia Thebes 
totaque Rhipaeo Panchaia rapta triumpho. 
discolor hastatas effudit Hiberia turmas       
quas Otaces quas Latris agunt et raptor amorum 
Neurus et expertes canentis Iazyges aevi. 
namque ubi iam vires gelidae notusque refutat 
arcus et inceptus iam lancea temnit eriles 
magnanimis mos ductus avis haud segnia mortis       
iura pati dextra sed carae occumbere prolis 
ense dato rumpuntque moras natusque parensque 
ambo animis ambo miri tam fortibus actis. 
hic et odorato spirantes crine Mycael 
Cessaeaeque manus et qui tua iugera nondum       
eruis ignotis insons Arimaspe metallis 
doctus et Auchates patulo vaga vincula gyro 
spargere et extremas laqueis adducere turmas. 
non ego sanguineis gestantem tympana bellis 
Thyrsageten cinctumque vagis post terga silebo       
pellibus et nexas viridantem floribus hastas. 
fama ducem Iovis et Cadmi de sanguine Bacchum 
hac quoque turiferos felicia regna Sabaeos 
hac Arabas fudisse manu mox rumperet Hebri 
cum vada Thyrsagetas gelida liquisse sub Arcto.       
illis omnis adhuc veterum tenor et sacer aeris 
pulsus et eoae memoratrix tibia pugnae. 
iungit opes Emeda suas sua signa secuti 
Exomatae Torynique et flavi crine Satarchae. 
mellis honor Torynis ditant sua mulctra Satarchen       
Exomatas venatus alit nec clarior ullis 
Arctos equis. abeunt Hypanin fragilemque per undam 
tigridis aut saevae profugi cum prole leaenae 
maestaque suspectae mater stupet aggere ripae. 
impulit et dubios Phrixei velleris ardor       
Centoras et diros magico terrore Choatras. 
omnibus in superos saevus honor omnibus artes 
monstrificae nunc vere novo compescere frondes 
nunc subitam trepidis Maeotin solvere plaustris. 
maximus hos inter Stygia venit arte Coastes.       
sollicitat nec Martis amor sed fama Cytaeae 
virginis et paribus spirans Medea venenis. 
gaudet Averna palus gaudet iam nocte quieta 
portitor et tuto veniens Latonia caelo. 
ibant et geminis aequantes cornibus alas       
Balloniti comitumque celer mutator equorum 
Moesus et ingentis frenator Sarmata conti. 
nec tot ab extremo fluctus agit aequore nec sic 
fratribus adversa Boreas respondet ab unda 
aut is apud fluvios volucrum canor aethera quantus       
tunc lituum concentus adit lymphataque miscet 
milia quot foliis quot floribus incipit annus. 
ipse rotis gemit ictus ager tremibundaque pulsu 
nutat humus quatit ut saevo cum fulmine Phlegram 
Iuppiter atque imis Typhoea verberat arvis.       
  Prima tenent illinc patriis Absyrtus in armis 
et gener ingentesque inter sua milia reges. 
at circa Aesoniden Danaum manus ipsaque Pallas 
aegide terrifica quam nec dea lassat habendo 
nec pater horrentem colubris vultuque tremendam       
Gorgoneo. nec semineces ostendere crines 
tempus adhuc primasque sinit concurrere pugnas. 
impulit hos contra Mavors pater et mala leti 
Gaudia Tisiphoneque caput per nubila tollens 
ad sonitum litui mediaque altissima pugna       
necdum clara quibus sese Fuga mentibus addat. 
  Illi ubi consertis iunxere frementia telis 
agmina virque virum galeis adflavit adactis 
continuo hinc obitus perfractaque caedibus arma 
corporaque alternus cruor alternaeque ruinae.       
volvit ager galeas et thorax erigit imbres 
sanguineos. hinc barbarici glomerantur ovatus 
hinc gemitus mixtaeque virum cum pulvere vitae. 
  Caspius Aeaeum correpto crine Monesen 
abstulit hinc pariter Colchi Graique sequuntur       
missilibus rapit ille necem praedamque relinquit 
nec sociis iam cura viri. Dipsanta Caresus 
Strymonaque obscura spargentem vulnera funda 
deicit. Albani cadit ipse Chremedonidis hasta 
iamque latet currusque super turmaeque feruntur.       
processere Melas et Idasmenus. incipit hasta 
ante Melas levis ast abies elusit utrumque. 
ensibus inde ruunt. prior occupat aere citato 
cassidis ima Melas infracta est vulnere cervix. 
mixta perit virtus nescit cui debeat Ocheus       
aut cui fata Tyres. dum sibila respicit Iron 
cuspidis Argivae Pyliam latere accipit hastam. 
  Viderat Hyrcanos paribus discurrere fratres 
Castor equis pater armento quos dives ab omni 
nutrierat fatisque viam monstrarat iniquis.       
tum magis atque magis peditem candore notato 
Tyndariden incendit amor. simul obvius hastam 
pectus in adversum gleacit alipedemque 
insilit excusso victor duce. risit ab alta 
nube pater prensisque equitem cognovit habenis.       
at pariter luctuque furens visuque Medores 
Tyndariden petit et superos sic voce precatur 
hunc age vel caeso comitem me reddite fratri 
primus at hic nostra sonipes cadat impius hasta 
credita qui misero non rettulit arma parenti       
meque venit contra captivaque terga ministrat. 
dixerat Actaei sed eum prior hasta Phaleri 
deicit ad socias sonipes citus effugit alas. 
  Quis tibi fatales umquam metuisset Amyclas 
Oebaliamque manum tot Rhyndace montibus inter       
diviso totidemque fretis cadit impiger una 
inguine transfosso clari Taulantis alumnus 
semidea genetrice Tages cui plurima silvis 
pervigilat materna soror cultusque laborat. 
tenuia non illum candentis carbasa lini       
non auro depicta chlamys non flava galeri 
caesaries pictoque iuvant subtegmine bracae. 
iamque novus mediae stupefacta per agmina pugnae 
vadit eques densa spargens hastilia dextra 
fulmineumque viris profundens ingerit ensem       
huc alternus et huc cum saevior ecce iuventus 
Sarmaticae coiere manus fremitusque virorum 
semiferi. riget his molli lorica catena 
id quoque tegmen equis at equi porrecta per armos 
et caput ingentem campis hostilibus umbram       
fert abies obnixa genu vaditque virum vi 
vadit equum docilis relegi docilisque relinqui 
atque iterum medios non altior ire per hostes. 
orbibus hos rapidis mollique per aequora Castor 
anfractu levioris equi deludit anhelos       
immemoresque mori sed non isdem artibus aeque 
concurrunt ultroque ruunt in funera Colchi. 
Campesus impacta latus inter et ilia quercu 
tollitur ac mediam moriens descendit in hastam. 
Oebasus infestum summisso poplite Phalcen       
evasisse ratus laevum per luminis orbem 
transigitur tenerae tinguuntur vulnere malae. 
contra autem geminis fidens thoracibus ictum 
sustulit et gladio Sibotes ferit ultima teli 
nequiquam. iam cuspis inest nec fragmina curat       
Ambenus et trunco medium subit Ocrea ligno. 
seminecem Taxes Hypanin vehit atque remissum 
pone trahit fugiens et cursibus exuit hastam 
dumque recollectam rursus locat inruit ultro 
turbatumque Lacon et adhuc invadit inermem.       
impulit adverso praeceps equus Onchea conto 
nequiquam totis revocantem viribus armos 
in latus. accedit sonipes accedit et ipse 
frigidus. arma cadunt rorat procul ultima cuspis. 
qualem populeae fidentem nexibus umbrae       
siquis avem summi deducat ab aere rami 
ante manu tacita cui plurima crevit harundo 
illa dolis viscoque super correpta sequaci 
implorat ramos atque inrita concitat alas. 
  Parte alia infestis nam fors ita iunxit in armis       
Styrus adest laetusque virum cognoscit Anausis 
et prior en cuius thalamis Aeetia virgo 
dicta manet nostrosque feret qui victor amores. 
non ait invitoque gener mutabere patri. 
tum simul adversas conlatis cursibus hastas       
coniciunt fugit adductis Albanus habenis 
saucius atque datum leto non sperat Anausin 
nec videt. ille autem telo moribundus adacto 
ad soceros pactaeque sinus en coniugis inquit 
Styre fugis vulnus referens quod carmine nullo       
sustineat nullisque levet Medea venenis. 
dixerat extremus cum lumina corripit error 
voxque repressa gelu percussaque vertice tellus. 
  Hinc animos acies auget magnoque doloris 
turbine Gesandrum Mavors rapit. ille morantes       
increpat et stricto sic urget Iazygas ense 
nempe omnes cecidere senes nempe omnis ademptus 
ante pater. quae vos subito tam foeda senectus 
corripuit fregitque animos atque abstulit iras 
aut mecum mediam iuvenes agite ite per urbem       
Argolicamque manum aut caris occumbite natis. 
inruit et patrias coeptis ferus advocat umbras 
sancte mihi Vorapte pater tua pectora nato 
suggere nunc animamque parem si fata peroso 
tarda tibi turpesque moras non segnius ipsi       
paruimus parvique eadem didicere nepotes. 
haec ait auditusque Erebo. tunc corripit ensem 
turbidus et furiis ardens quatit arma paternis. 
indigenis sacratus aquis magnique sacerdos 
Phasidis Arctois Aquites errabat in armis       
populeus cui frondis honor conspectaque glauco 
tempora nectuntur ramo te Cyrne parentis 
immemorem durae cupiens abducere pugnae. 
iamque omnes impune globos diversaque lustrans 
agmina non usquam videt utque iterum intrat  . . .        
vociferans iterum belli diversa peragrat 
lancea caeruleas circum strepit incita vittas. 
opprimit admissis ferus hinc Gesander habenis. 
ille manum trepidans atque inrita sacra tetendit 
te que per hanc genitor inquit tibi si manet oro       
canitiem compesce minas et sicubi nato 
parce meo dixit. contra sic victor adacto 
ense refert genitor turpi durare senecta 
quem mihi reris adhuc ipse hac occumbere dextra 
maluit atque ultro segnes abrumpere metas.       
et tibi si pietas nati si dextra fuisset 
haud medii precibus tereres nunc tempora belli 
praeda future canum. iuveni sors pulchrior omnis 
et certasse manu decet et caruisse sepulchro. 
dixerat. ille deos moriens caelumque precatur       
dextera ne misero talis foret obvia nato. 
  Te quoque Canthe tui non inscia funeris Argo 
flevit ab invita rapientem tela carina. 
iam Scythicos miserande sinus iam Phasidis amnem 
contigeras nec longa dies ut capta videres       
vellera et Euboicis patrios de montibus ignes. 
illum ubi congressu subiit Gesander iniquo 
territat his tu qui faciles hominumque putasti 
has Argive domos alium hic miser aspicis annum 
altricemque nivem festinaque taedia vitae.       
non nos aut levibus componere bracchia remis 
novimus aut ventos opus exspectare ferentes 
imus equis qua vel medio riget aequore pontus 
vel tumida fremit Hister aqua. nec moenia nobis 
vestra placent feror Arctois nunc liber in arvis       
cuncta tenens mecum omnis amor iacturaque plaustri 
sola nec hac longum victor potiere rapina. 
ast epulae quodcumque pecus quaecumque ferarum. 
mitte Asiae mitte Argolicis mandata colonis 
ne trepident. numquam has hiemes haec saxa relinquam       
Martis agros ubi tam saevo duravimus amne 
progeniem natosque rudes ubi copia leti 
tanta viris. sic in patriis bellare pruinis 
praedarique iuvat talemque hanc accipe dextram 
dixit et Edonis nutritum missile ventis       
concitat. it medium per pectus et horrida nexu 
letifer aera chalybs. trepidus super advolat Idas 
ac simul Oenides pariterque Menoetius et qui 
Bebrycio propius remeavit ab hospite victor. 
at vero ingentem Telamon procul extulit orbem       
exanimem te Canthe tegens. ceu saeptus in arto 
dat catulos post terga leo sic comminus astat 
Aeacides gressumque tenet contraque ruentem 
septeno validam circumfert tegmine molem. 
nec minus hinc urget Scythiae manus armaque Canthi       
quisque sibi et Graio poenam de corpore poscens. 
arduus inde labos medioque in corpore pugna 
conseritur. magno veluti cum turbine sese 
ipsius Aeoliae frangunt in limine venti 
quem pelagi rabies quem nubila quemque sequatur       
ille dies obnixa virum sic comminus haeret 
pugna nec arrepto pelli de corpore possunt. 
ut bovis exuvias multo qui frangit olivo 
dat famulis tendunt illi tractuque vicissim 
taurea terga domant pingui fluit unguine tellus.       
talis utrimque labos raptataque limite in arto 
membra viri miseranda meant. hi tendere contra 
hi contra alternaeque virum non cedere dextrae. 
hinc medium Telamon Canthum rapit hinc tenet ardens 
colla viri et molles galeae Gesander habenas       
insonuit quae lapsa solo dextramque fefellit. 
ille iterum in clipei septemplicis improbus orbem 
arietat et Canthum sequitur Canthumque reposcit 
quem manus a tergo socium rapit atque receptum 
virginis Euryales curru locat. advolat ipsa       
ac simul Haemonidae Gesandrumque omnis in unum 
it manus. ille novas acies et virginis arma 
ut videt has etiam contra bellabimus inquit 
heu pudor inde Lycen ferit ad confine papillae 
inde Thoen qua pelta vacat iamque ibat in Harpen       
vixdum prima levi ducentem cornua nervo 
et labentis equi tendentem frena Menippen 
cum regina gravem nodis auroque securem 
congeminans partem capitis galeaeque ferinae 
dissipat. hic pariter telorum immanis in unum       
it globus. ille diu coniectis sufficit hastis 
quin etiam gravior nutuque carens exterruit Idan 
tunc ruit ut montis latus aut ut machina muri 
quae scopulis trabibusque diu confectaque flammis 
procubuit tandem atque ingentem propulit urbem.       
  Ecce locum tempusque ratus iamque et sua posci 
proelia falcatos infert Ariasmenus axes 
saevaque diffundit socium iuga protinus omnes 
Graiugenas omnes rapturus acumine Colchos. 
qualiter exosus Pyrrhae genus aequora rursus       
Iuppiter atque omnes fluvium si fundat habenas 
ardua Parnasi lateant iuga cesserit Othrys 
piniger et mersis decrescant rupibus Alpes 
diluvio tali paribusque Ariasmenus urget 
excidiis nullo rapiens discrimine currus.       
aegida tum primum virgo spiramque Medusae 
ter centum saevis squalentem sustulit hydris 
quam soli vidistis equi. pavor occupat ingens 
excussis in terga viris diramque retorquent 
in socios non sponte luem. tunc ensibus uncis       
implicat et trepidos lacerat discordia currus. 
Romanas veluti saevissima cum legiones 
Tisiphone regesque movet quorum agmina pilis 
quorum aquilis utrimque micant eademque parentes 
rura colunt idem lectos ex omnibus agris       
miserat infelix non haec ad proelia Thybris 
sic modo concordes externaque fata petentes 
Palladii rapuere metus sic in sua versi 
funera concurrunt dominis revocantibus axes. 
non tam foeda virum Laurentibus agmina terris       
eiecere Noti Libyco nec talis imago 
litore cum fractas involvunt aequora puppes. 
hinc biiuges illinc artus tenduntur eriles 
quos radii quos frena secant trahiturque trahitque 
currus caede madens atroque in pulvere regum       
viscera nunc aliis aliis nunc curribus haerent. 
haud usquam Colchorum animi neque in peste revinctos 
tela sed implicitos miseraque in peste revinctos 
confodiunt ac forma necis non altera surgit 
quam cervos ubi non Umbro venator edaci       
non penna petit haerentes sed cornibus altis 
invenit et caeca constrictos occupat ira. 
ipse recollectis audax Ariasmenus armis 
desilit. illum acies curvae secat undique falcis 
partiturque rotis atque inde furentia raptus       
in iuga Circaeos tetigit non amplius agros. 
  Talia certatim Minyae sparsique Cytaei 
funera miscebant campis Scythiamque premebant. 
cum Iuno Aesonidae non hanc ad vellera cernens 
esse viam nec sic reditus regina parandos       
extremam molitur opem funesta priusquam 
consilia ac saevas aperit rex perfidus iras. 
increpat et seris Vulcanum maesta querellis 
cuius flammiferos videt inter regia tauros 
pascua Tartaream proflantes pectore noctem.       
haec etenim Minyas ne iungere Marte peracto 
monstra satis iubeat Cadmei dentibus hydri 
ante diem timet et varias circumspicit artes. 
sola animo Medea subit mens omnis in una 
virgine nocturnis qua nulla potentior aris.       
illius adflatus sparsosque per avia sucos 
sidera fixa pavent et avi stupet orbita Solis. 
mutat agros fluviumque vias suus alligat ignis 
cuncta sopor recolit fessos aetate parentes 
datque alias sine lege colus. hanc maxima Circe       
terrificis mirata modis hanc advena Phrixus 
quamvis Atracio lunam spumare veneno 
sciret et Haemoniis agitari cantibus umbras. 
ergo opibus magicis et virginitate tremendam 
Iuno duci sociam coniungere quaerit Achivo.       
non aliam tauris videt et nascentibus armis 
quippe parem nec quae medio stet in agmine flammae 
nullum mente nefas nullos horrescere visus 
quid si caecus amor saevusque accesserit ignis 
hinc Veneris thalamos semperque recentia sertis       
tecta petit. visa iamdudum prosilit altis 
diva toris volucrumque exercitus omnis Amorum. 
ac prior hanc placidis supplex Saturnia dictis 
adgreditur veros metuens aperire timores. 
in manibus spes nostra tuis omnisque potestas       
nunc. ait hoc etiam magis adnue vera fatenti. 
durus ut Argolicis Tirynthius exsulat oris 
mens mihi non eadem Iovis atque adversa voluntas 
nullus honor thalamis flammaeve in nocte priores. 
da precor artificis blanda adspiramina formae       
ornatusque tuos terra caeloque potentes 
sensit diva dolos iam pridem sponte requirens 
Colchida et invisi genus omne exscindere Phoebi. 
tum vero optatis potitur nec passa precari 
ulterius dedit acre decus fecundaque monstris       
cingula non pietas quibus aut custodia famae 
non pudor at contra levis et festina cupido 
adfatusque mali dulcisque labantibus error 
et metus et demens alieni cura pericli. 
omne ait imperium natorumque arma meorum       
cuncta dedi. quascumque libet nunc concute mentes. 
  Cingitur arcanis Saturnia laeta venenis 
atque hinc virgineae venit ad penetralia sedis 
Chalciopen imitata sono formaque sororem. 
fulsit ab invita numen procul et pavor artus       
protinus atque ingens Aeetida perculit horror. 
ergo nec ignotis Minyas huc fluctibus inquit 
advenisse soror nec nostro sola parenti 
scis socias iunxisse manus at cetera muros 
turba tenet fruiturque virum caelestibus armis.       
tu thalamis ignava sedes tu sola paterna 
fixa domo tales quando tibi cernere reges 
illa nihil contra. nec enim dea passa manumque 
implicat et rapidis mirantem passibus aufert. 
ducitur infelix ad moenia summa futuri       
nescia virgo mali et falsae commissa sorori 
lilia per vernos lucent velut alba colores 
praecipue quis vita brevis totusque parumper 
floret honor fuscis et iam Notus imminet alis. 
hanc residens altis Hecate Perseia lucis       
flebat et has imo referebat pectore voces 
deseris heu nostrum nemus aequalesque catervas 
a misera ut Graias haud sponte vageris ad urbes. 
non invisa tamen neque te mea cura relinquam. 
magna fugae monumenta dabis spernere nec usquam       
mendaci captiva viro meque ille magistram 
sentiet et raptu famulae doluisse pudendo. 
dixerat. ast illae murorum extrema capessunt 
defixaeque virum lituumque fragoribus horrent 
quales instanti nimborum frigore maestae       
succedunt ramis haerentque pavore volucres. 
  Iamque Getae iamque omnis Hiber Drangeaque densa 
strage cadit legio et latis prosternitur arvis. 
semineces duplicesque inter sua tela suosque 
inter equos saevam misero luctamine versant       
congeriem et longis campos singultibus implent. 
victores patrium contra paeana Geloni 
congeminant eadem redeunt mox gaudia victis 
qua deus et melior belli respexit imago. 
  Quis tales obitus dederit quis talia facta       
dic age tuque feri reminiscere Musa furoris. 
Absyrtus clipei radiis curruque coruscus 
Solis avi cuius vibrantem comminus hastam 
cernere nec galeam gentes potuere minantem 
sed trepidae redeunt et verso vulnera tergo       
accipiunt magnisque fugam clamoribus augent 
proterit impulsu gravis agmina corporaque atris 
sternit equis gemitusque premit spirantis acervi. 
nec levior comitatur Aron horrentia cuius 
discolor arma super squalentesque aere lacertos       
barbarica chlamys ardet acu tremefactaque vento 
implet equum qualis roseis it Lucifer alis 
quem Venus inlustri gaudet producere caelo. 
at non inde procul Rambelus et acer Otaxes 
dispulerant Colchos pariterque inglorius Armis       
fraude nova stabula et furtis adsuetus inultis 
depopulare greges frontem cum cornibus auxit 
hispidus inque dei latuit terrore Lycaei 
hac tunc attonitos facie defixerat hostes. 
quem simul ac nota formidine bella moventem       
vidit Aron pavidos te inquit nunc rere magistros 
et stolidum petiisse pecus non pascua nec bos 
hic tibi nocturni mitte haec simulamina Panis 
neve deum mihi finge. deus quoque consere dextram. 
sic ait intentaque adiutum missile planta       
derigit et lapsis patuerunt vulnera villis. 
nec minus Aeolii proles Aeetia Phrixi 
fertur et ipsa furens ac se modo laeta Cytaeis 
agminibus modo cognatis ostentat Achivis. 
atque hos in medio duri discrimine belli       
laudibus inque ipsis gaudens ubi vidit Iason 
macte ait o nostrum genus et iam certa propago 
Aeoliae nec opina domus. sat magna laborum 
dona fero satis hoc visu quaecumque rependo. 
dixit et in Sueten magnique in fata Ceramni       
emicuit clipeumque rotans hunc poplite caeso 
deicit illum aperit lato per pectus hiatu. 
Argus utrumque ab equis ingenti porrigit arvo 
et Zacorum et Phalcen peditem pedes haurit Amastrin. 
sanguinis ille globos effusaque viscera gestat       
barbarus et cassa stridens sublabitur ira. 
dat Calais Barisanta neci semperque propinquas 
Riphea venali comitantem sanguine pugnas. 
centum lecta boum bellator corpora centum 
pactus equos his ille animam lucemque rependit       
credulus at tandem dulces iam cassus in auras 
respicit ac nulla caelum reparabile gaza. 
labitur intortos per tempora caerula crines 
tunc quoque materna velatus harundine Peucon. 
at genetrix imis pariter Maeotis ab antris       
implevit plangore lacus natumque vocavit 
iam non per ripas iam non per curva volantem 
stagna nec in medio truncantem marmore cervos. 
Eurytus Exomatas agit aequore. Nestoris hastae 
immoritur primaevus Helix nec reddita caro       
nutrimenta patri brevibus ereptus in annis. 
at Latagum Zetemque Daraps illum exigit hasta 
hic fugit ingentem subiti cum sanguinis undam 
vidit et extremo lucentia pectora ferro. 
  Ecce autem muris residens Medea paternis       
singula dum magni lustrat certamina belli 
atque hos ipsa procul densa in caligine reges 
agnoscit quaeritque alios Iunone magistra 
conspicit Aesonium longe caput ac simul acres 
huc oculos sensusque refert animumque faventem       
nunc quo se raperet nunc quo diversus abiret 
ante videns quotque unus equos quot funderet arma 
errantesque viros quam densis sisteret hastis. 
quaque iterum tacito sparsit vaga lumina vultu 
aut fratris quaerens aut pacti coniugis arma       
saevus ibi miserae solusque occurrit Iason. 
tunc his germanam adgreditur ceu nescia dictis 
quis precor hic toto iamdudum fervere campo 
quem tueor quemque ipsa vides nam te quoque tali 
attonitam virtute reor. contra aspera Iuno       
reddit agens stimulis ac diris fraudibus urget. 
ipsum ait Aesoniden cernis soror aequore tanto 
debita cognati repetit qui vellera Phrixi 
nec nunc laude prior generis nec sanguine quisquam. 
aspicis ut Minyas inter proceresque Cytaeos       
emicet effulgens quantisque insultet acervis 
et iam vela dabit iam litora nostra relinquet 
Thessaliae felicis opes dilectaque Phrixo 
rura petens. eat atque utinam superetque labores 
tantum effata magis campis intendere suadet       
dum datur ardentesque viri percurrere pugnas 
ac simul hanc dictis illum dea Marte secundo 
impulit atque novas egit sub pectora vires. 
ora sub excelso iamdudum vertice coni 
saeva micant cursuque ardescit nec tibi Perse       
nec tibi virgo iubae laetabile sidus Achivae 
acer ut autumni canis iratoque vocati 
ab Iove fatales ad regna iniusta cometae. 
nec sua Crethiden latuit dea vimque recentem 
sentit agi membris ac se super agmina tollit       
quantus ubi ipse gelu magnoque incanuit imbre 
Caucasus et summas abiit hibernus in Arctos. 
tunc vero stabulis qualis leo saevit opimis 
luxurians spargitque famem mutatque cruores 
sic neque parte ferox nec caede moratur in una       
turbidus inque omnes pariter furit ac modo saevo 
ense modo infesta rarescunt cuspide pugnae. 
tunc et terrificis undantem crinibus Hebrum 
et Geticum Priona ferit caput eripit Auchi 
bracchiaque et vastis volvendum mittit harenis.       
  At genitus Iove complerat sua fata Colaxes 
iamque pater maesto contristat sidera vultu 
talibus aegra movens nequiquam pectora curis 
ei mihi si durae natum subducere sorti 
moliar atque meis ausim confidere regnis       
frater adhuc Amyci maeret nece cunctaque divum 
turba fremunt quorum nati cecidere cadentque. 
quin habeat sua quemque dies cunctisque negabo 
quae mihi. supremos misero sic fatus honores 
congerit atque animis moriturum ingentibus implet.       
ille volat campis immensaque funera miscet 
per cuneos velut hiberno proruptus ab arcu 
imber agens scopulos nemorumque operumque ruinas 
donec ab ingenti bacchatus vertice montis 
frangitur inque novum paulatim deficit amnem.       
talis in extremo proles Iovis emicat aevo 
et nunc magnanimos Hypetaona Gessithoumque 
nunc Arinen Olbumque rotat. iam saucius Aprem 
et desertus equo Thydrum pedes excipit hasta 
Phasiaden pecoris custos de more paterni       
Caucasus ad primas genuit quem Phasidis undas. 
hinc puero cognomen erat famulumque ferebant 
Phasidis intonso nequiquam crine parentes. 
iamque aliis instabat atrox cum diva supremas 
rumpit iniqua colus victorque advenit Iason.       
excipit hunc saeva sic fatus voce Colaxes 
vos Scythiae saturare canes Scythiaeque volucres 
huc miseri venistis ait saxumque prehensum 
illius et dextrae gestamen et illius aevi 
concussa molitur humo quod regia Iuno       
flexit ad ignotum caput infletumque Monesi. 
praeceps ille ruit. nato non depulit ictus 
Iuppiter Aesoniae vulnus fatale sed hastae 
per clipeum per pectus abit lapsoque cruentus 
advolat Aesonides mortemque cadentis acerbat.       
spargitur hinc miserisque venit iam notus Alanis. 
  At regina virum neque enim deus amovet ignem 
persequitur lustrans oculisque ardentibus haeret. 
et iam laeta minus praesentis imagine pugnae 
castigatque metus et quas alit inscia curas       
respiciens an vera soror nec credere falsos 
audet atrox vultus eademque in gaudia rursus 
labitur et saevae trahitur dulcedine flammae. 
ac velut ante comas ac summa cacumina silvae 
lenibus adludit flabris levis Auster at illum       
protinus immanem miserae sensere carinae 
talis ad extremos agitur Medea furores. 
interdum blandae derepta monilia divae 
contrectat miseroque aptat flagrantia collo 
quaque dedit teneros aurum furiale per artus       
deficit ac sua virgo deae gestamina reddit 
non gemmis non illa levi turbata metallo 
sed facibus sed mole dei quem pectore toto 
iam tenet. extremus roseo pudor errat in ore. 
ac prior his credisne patrem promissa daturum       
o soror Argolicus cui dis melioribus hospes 
contigit aut belli quantum iam restat acerbi 
heu quibus ignota sese pro gente periclis 
obicit haec fantem medio in sermone reliquit 
incepti iam Iuno potens securaque fraudis.       
imminet e celsis audentius improba muris 
virgo nec ablatam sequitur quaeritve sororem. 
at quotiens vis dura ducum densique repente 
Aesoniden pressere viri cumque omnis in unum 
imber iit totiens saxis pulsatur et hastis.       
primaque ad infesti Lexanoris horruit arcus 
alta sed Aesonium supra caput exit harundo 
teque Caice petit. coniunx miseranda Caico 
linquitur et primo domus imperfecta cubili. 
  Regius Eois Myraces interpres ab oris       
venerat ut Colchos procul atque Aeetia Parthis 
foedera donato non inrita iungeret auro. 
tum iuvenem terris Parcae tenuere Cytaeis 
ac subiti Mavortis amor simul armiger ibat 
semivir impubemque gerens sterilemque iuventam.       
ipse pharetratis residens ad frena tapetis 
nunc levis infesto procurrit in agmina curru 
nunc fuga conversas spargit mentita sagittas. 
at viridem gemmis et eoae stamine silvae 
subligat extrema patrium cervice tiaran       
insignis manicis insignis acinace dextro 
improba barbaricae procurrunt tegmina plantae. 
nec latuere diu saevum spolia illa Syenen 
perque levem et multo maculatam murice tigrin 
concita cuspis abit. subitos ex ore cruores       
saucia tigris hiat vitamque effundit erilem. 
ipse puer fracto pronum caput implicat arcu. 
sanguine tunc atro chlamys ignea sanguine vultus 
et gravidae maduere comae quas flore Sabaeo 
nutrierat liquidoque parens signaverat auro.       
qualem siquis aquis et fertilis ubere terrae 
educat ac ventis oleam felicibus implet 
nec labor adsiduus nec spes sua fallit alentem 
iamque videt primam tenero de vertice frondem 
cum subito immissis praeceps Aquilonia nimbis       
venit hiems nigraque evulsam tendit harena 
haud secus ante urbem Myraces atque ipsius ante 
virginis ora cadit. sed non magis illa movetur 
unius aegra metu quam te Meleagre furentem 
quam Talaum videt aut pugnas miratur Acasti.       
at satis hos ipsae gentes campique videbant 
tempestate pari versis incumbere turmis. 
ante oculos fuga foeda ducum largusque cadentum 
it cruor et currus dominis ingentibus orbi. 
  Non tulit hos Perses gemitus clademque suorum       
tergaque versa tuens his caelum questibus implet 
quid me iam patriis eiectum sedibus istas 
ut struerem pugnas Scythiamque in bella moverem 
vos superi vos augurio lusistis inani 
quid fratris meritas tum Iuppiter omina poenas       
promisere mihi nobis Argoa parabas 
scilicet auxilia et tantas coniungere vires. 
saeva quidem lucis miseris mora dent tamen oro 
unum illum mihi fata diem qui fallat Achivos 
sic meritos quoque hunc videam virtute superbum       
Aesoniden tantos flentem sine honore labores 
dixerat haec pectusque suis everberat armis 
et galeam fletu galeam singultibus implet. 
ibat et in medii praeceps incendia belli 
ni prior adversis Pallas vidisset ab armis       
et secum ruit ecce ferox in funera Perses 
quem genitor Colchis solioque imponere fratris 
iam statuit. nostra vereor ne fraude peremptum 
increpet et culpam hanc magno terrore rependat. 
haec dicens atro nebulam diffundit amictu       
stridentesque viri circum caput amovet hastas. 
ille super socias clementi turbine gentes 
erigitur paulumque levi raptatus in aethra 
iam tandem extremas pugnae defertur in oras 
forte ubi serus Hiber Issedoniaeque phalanges       
Marte carent solisque iuvant clamoribus agmen. 
  Nox simul astriferas profert optabilis umbras 
et cadit extemplo belli fragor aegraque muris 
digreditur longum virgo perpessa timorem. 
ut fera Nyctelii paulum per sacra resistunt       
mox rapuere deum iamiam in quodcumque paratae 
Thyiades haud alio remeat Medea tumultu 
atque inter Graiumque acies patriasque phalangas 
semper inexpletis agnoscit Iasona curis 
armaque quique cava superest de casside vultus.
 
 
 
 
 
	 Valerius Flaccus 
	 The Latin Library 
	 The Classics Page