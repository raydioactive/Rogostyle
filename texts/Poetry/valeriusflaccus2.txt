Valerius Flaccus Liber II
		 

		 
		 
	 
	
 

 VALERI FLACCI ARGONAVTICA LIBER II
 

 

 
Interea scelerum luctusque ignarus Iason 
alta secat. neque enim patrios cognoscere casus 
Iuno sinit mediis ardens ne flectat ab undis 
ac temere in Pelian et adhuc obstantia regis 
fata ruat placitosque deis ne deserat actus.       
iamque fretis summas aequatum Pelion ornos 
templaque Tisaeae mergunt obliqua Dianae 
iam Sciathos subsedit aquis iam longa recessit 
Sepias. attollit tondentes pabula Magnes 
campus equos vidisse putant Dolopeia busta       
intrantemque Amyron curvas quaesita per oras 
aequora flumineo cuius redeuntia vento 
vela legunt. remis insurgitur inde salutant 
Eurymenas. recipit velumque fretumque reversus 
Auster et in nubem Minyis repetentibus altum       
Ossa redit. metus ecce deum damnataque bello 
Pallene circumque vident immania monstra 
terrigenum caelo quondam adversata Gigantum 
quos scopulis trabibusque parens miserata iugisque 
induit et versos exstruxit in aethera montes.       
quisque suas in rupe minas pugnamque metusque 
servat adhuc quatit ipse hiemes et torquet ab alto 
fulmina crebra pater scopulis sed maximus illis 
horror abest Sicula pressus tellure Typhoeus. 
hunc profugum et sacras revomentem pectore flammas       
ut memorant prensum ipse comis Neptunus in altum 
abstulit implicuitque vadis totiensque cruenta 
mole resurgentem torquentemque anguibus undas 
Sicanium dedit usque fretum cumque urbibus Aetnam 
intulit ora premens. trux ille eiectat adesi       
fundamenta iugi pariter tunc omnis anhelat 
Trinacria iniectam fesso dum pectore molem 
commovet experiens gemituque reponit inani. 
  Iamque Hyperionius metas maris urget Hiberi 
currus et evectae prono laxantur habenae       
aethere cum palmas Tethys grandaeva sinusque 
sustulit et rupto sonuit sacer aequore Titan. 
auxerat hora metus iam se vertentis Olympi 
ut faciem raptosque simul montesque locosque 
ex oculis circumque graves videre tenebras.       
ipsa quies rerum mundique silentia terrent 
astraque et effusis stellatus crinibus aether 
ac velut ignota captus regione viarum 
noctivagum qui carpit iter non aure quiescit 
non oculis noctisque metus niger auget utrimque       
campus et occurrens umbris maioribus arbor 
haud aliter trepidare viri. sed pectora firmans 
Hagniades non hanc inquit sine numine pinum 
derigimus nec me tantum Tritonia cursus 
erudiit. saepe ipsa manu dignata carinam est.       
an non experti subitus cum luce fugata 
horruit imbre dies quantis pro Iuppiter Austris 
restitimus quanta quotiens et Pallados arte 
in cassum decimae cecidit tumor arduus undae 
quin agite o socii micat immutabile caelum       
puraque nec gravido surrexit Cynthia cornu 
nullus in ore rubor certusque ad talia Titan 
integer in fluctus et in uno decidit Euro. 
adde quod in noctem venti veloque marique 
incumbunt magis et tacitis ratis ocior horis.       
atque adeo non illa sequi mihi sidera mens stat 
quae delapsa polo reficit mare. tantus Orion 
iam cadit irato iam stridet in aequore Perseus 
sed mihi dux vetitis qui numquam conditus undis 
axe nitet Serpens septenosque implicat ignes.       
sic ait et certi memorat qui vultus Olympi 
Pleiones Hyadumque locos quo sidere vibret 
Ensis et Actaeus niteat qua luce Bootes. 
haec ubi dicta dedit Cereris tum munere fessas 
restituunt vires et parco corpora Baccho.       
mox somno cessere regunt sua sidera puppem. 
  Iamque sub Eoae dubios Atlantidis ignes 
albet ager motisque truces ab ovilibus ursi 
tuta domosque petunt raras et litus in altum 
mittit aves cum primus equis erexit anhelis       
Phoebus Athon mediasque diem dispersit in undas. 
certatim remis agitur mare rostraque cursu 
prima tremunt et iam summis Vulcania surgit 
Lemnos aquis tibi per varios defleta labores 
Ignipotens nec te furiis et crimine matrum       
terra fugat meritique piget meminisse prioris. 
  Tempore quo primum fremitus insurgere opertos 
caelicolum et regni sensit novitate tumentes 
Iuppiter aetheriae nec stare silentia pacis 
Iunonem volucri primam suspendit Olympo       
horrendum chaos ostendens poenasque barathri. 
mox etiam pavidae temptantem vincula matris 
solvere praerupti Vulcanum vertice caeli 
devolvit. ruit ille polo noctemque diemque 
turbinis in morem Lemni dum litore tandem       
insonuit. vox inde repens ut perculit urbem 
adclinem scopulo inveniunt miserentque foventque 
alternos aegro cunctantem poplite gressus. 
hinc reduci superas postquam pater adnuit arces 
Lemnos cara deo nec fama notior Aetne       
aut Lipares domus. has epulas haec templa peracta 
aegide et horrifici formatis fulminis alis 
laetus adit. contra Veneris stat frigida semper 
ara loco meritas postquam dea coniugis iras 
horruit et tacitae Martem tenuere catenae.       
quocirca struit illa nefas Lemnoque merenti 
exitium furiale movet. neque enim alma videri 
tantum eadem tereti crinem subnectitur auro 
sidereos diffusa sinus eadem effera et ingens 
et maculis suffecta genas pinumque sonantem       
virginibus Stygiis nigramque simillima pallam. 
  Iamque dies aderat. Thracas qui fuderat armis 
dux Lemni puppes tenui contexere canna 
ausus et inducto cratem defendere tergo 
laeta mari tum signa refert plenasque movebant       
armentis nuribusque rates et barbara vestis 
et torques insigne loci. sonat aequore clamor 
o patria o variis coniunx nunc anxia curis 
has agimus longi famulas tibi praemia belli. 
cum dea se piceo per sudum turbida nimbo       
praecipitat Famamque vaga vestigat in umbra 
quam pater omnipotens digna atque indigna canentem 
spargentemque metus placidis regionibus arcet 
aetheris. illa fremens habitat sub nubibus imis 
non Erebi non diva poli terrasque fatigat       
quas datur. audentem primi spernuntque foventque 
mox omnes agit et motis quatit oppida linguis. 
talem diva sibi scelerisque dolique ministram 
quaerit avens. videt illa prior iamque advolat ultro 
impatiens iamque ora parat iam suscitat aures.       
hanc super incendit Venus atque his vocibus implet 
vade age et aequoream virgo delabere Lemnon 
et cunctas mihi verte domos praecurrere qualis 
bella soles cum mille tubas armataque campis 
agmina et innumerum flatus cum fingis equorum.       
adfore iam luxu turpique cupidine captos 
fare viros carasque toris inducere Thressas. 
haec tibi principia hinc rabidas dolor undique matres 
instimulet. mox ipsa adero ducamque paratas. 
  Illa abit et mediam gaudens defertur in urbem       
et primam Eurynomen ad proxima limina Codri 
occupat exesam curis castumque cubile 
servantem. manet illa viro famulasque fatigat 
litoribus tardi reputant quae tempora belli 
ante torum et longo mulcent insomnia penso.       
huic dea cum lacrimis et nota veste Neaerae 
icta genas utinam non hic tibi nuntius essem 
o soror aut nostros inquit prius unda dolores 
obruat in tali quoniam tibi tempore coniunx 
sic meritae votis quem tu fletuque requiris       
heu furit et captae indigno famulatur amore. 
iamque aderunt thalamisque tuis Threissa propinquat 
non forma non arte colus non laude pudoris 
par tibi. nec magni proles praeclara Dorycli 
picta manus ustoque placet sed barbara mento.       
ac tamen hos aliis forsan solabere casus 
tu thalamis fatoque leges meliore penates. 
me tua matris egens damnataque paelice proles 
exanimat quam iam miseros transversa tuentem 
letalesque dapes infectaque pocula cerno.       
scis simile ut flammis simus genus adde cruentis 
quod patrium saevire Dahis. iam lacte ferino 
iam veniet durata gelu. sed me quoque pulsam 
fama viro nostrosque toros virgata tenebit 
et plaustro derepta nurus. sic fata querellas       
abscidit et curis pavidam lacrimisque relinquit. 
transit ad Iphinoen isdemque Amythaonis implet 
Oleniique domum furiis totam inde per urbem 
personat ut cunctas agitent expellere Lemno 
ipsi urbem Thressaeque regant. dolor iraque surgit       
obvia quaeque eadem traditque auditque neque ulli 
vana fides. tum voce deos tum questibus implent 
oscula iamque toris atque oscula postibus ipsis 
ingeminant lacrimisque iterum visuque morantur. 
prosiliunt nec tecta virum thalamosque revisunt       
amplius adglomerant sese nudisque sub astris 
condensae fletus acuunt ac dira precantur 
coniugia et Stygias infanda ad foedera taedas. 
  Has inter medias Dryopes in imagine maestae 
flet Venus et saevis ardens dea planctibus instat       
primaque Sarmaticas utinam fortuna dedisset 
insedisse domos tristesque habitasse pruinas 
plaustra sequi vel iam patriae vidisse per ignes 
culmen agi stragemque deum. nam cetera belli 
perpetimur. mene ille novis me destinat amens       
servitiis urbem aut fugiens natosque relinquam 
non prius ense manus raptoque armabimus igne 
dumque silent ducuntque nova cum coniuge somnos 
magnum aliquid spirabit amor tunc ignea torquens 
lumina praecipites excussit ab ubere natos.       
ilicet arrectae mentes evictaque matrum 
corda sacer Veneris gemitus rapit. aequora cunctae 
prospiciunt simulantque choros delubraque festa 
fronde tegunt laetaeque viris venientibus adsunt. 
iamque domos mensasque petunt discumbitur altis       
porticibus sua cuique furens infestaque coniunx 
adiacet inferni qualis sub nocte barathri 
accubat attonitum Phlegyan et Thesea iuxta 
Tisiphone saevasque dapes et pocula libat 
tormenti genus et nigris amplectitur hydris.       
  Ipsa Venus quassans undantem turbine pinum 
adglomerat tenebras pugnaeque accincta trementem 
desilit in Lemnon. nimbis et luce fragosa 
prosequitur polus et tonitru pater auget honoro. 
inde novam pavidas vocem furibunda per auras       
congeminat qua primus Athos et pontus et ingens 
Thraca palus pariterque toris exhorruit omnis 
mater et adstricto riguerunt ubere nati. 
accelerat Pavor et Geticis Discordia demens 
e stabulis atraeque genis pallentibus Irae       
et Dolus et Rabies et Leti maior imago 
visa truces exserta manus ut prima vocatu 
intonuit signumque dedit Mavortia coniunx. 
  Hic aliud Venus et multo magis ipsa tremendum 
orsa nefas gemitus fingit vocesque cadentum       
inrupitque domos et singultantia gestans 
ora manu taboque sinus perfusa recenti 
arrectasque comas meritos en prima revertor 
ulta toros premit ecce dies. tum verbere victas 
in thalamos agit et cunctantibus ingerit enses.       
  Unde ego tot scelerum facies tot fata iacentum 
exsequar heu vatem monstris quibus intulit ordo 
quae se aperit series o qui me vera canentem 
sistat et hac nostras exsolvat imagine noctes 
  Invadunt aditus et quondam cara suorum       
corpora pars ut erant dapibus vinoque soporos 
pars conferre manus etiam magnisque paratae 
cum facibus quosdam insomnes et cuncta tuentes 
sed temptare fugam prohibetque capessere contra 
arma metus adeo ingentes inimica videri       
diva dabat notaque sonat vox coniuge maior 
tantum oculos pressere  . . . . .  velut agmina cernant 
Eumenidum ferrumve super Bellona coruscet. 
hoc soror hoc coniunx propiorque hoc nata parensque 
saeva valet prensosque toris mactatque trahitque       
femineum genus immanes quos sternere Bessi 
nec Geticae potuere manus aut aequoris irae. 
his cruor in thalamis et anhela in pectore fumant 
vulnera seque toris misero luctamine trunci 
devolvunt. diras aliae ad fastigia taedas       
iniciunt adduntque domos. pars ignibus atris 
effugiunt propere sed dura in limine coniunx 
obsidet et viso repetunt incendia ferro. 
ast aliae Thressas labem causamque furorum 
diripiunt mixti gemitus clamorque precantum       
barbarus ignotaeque implebant aethera voces. 
  Sed tibi nunc quae digna tuis ingentibus ausis 
orsa feram decus et patriae laus una ruentis 
Hypsipyle non ulla meo te carmine dictam 
abstulerint durent Latiis modo saecula fastis       
Iliacique lares tantique palatia regni. 
inruerant actae pariter nataeque nurusque 
totaque iam sparsis exarserat insula monstris 
illa pias armata manus fuge protinus urbem 
meque pater non hostis ait non moenia laesi       
Thraces habent nostrum hoc facinus. ne quaere quis auctor 
iam fuge iam dubiae donum rape mentis et ensem 
tu potius miser oro tene tunc excipit artus 
obnubitque caput tacitumque ad conscia Bacchi 
templa rapit primoque manus a limine tendens       
exime nos sceleri pater et miserere piorum 
rursus ait. tacita pavidum tunc sede locavit 
sub pedibus dextraque dei. latet ille receptus 
veste sacra. voces chorus et trieterica reddunt 
aera sonum fixaeque fremunt in limine tigres.       
regina ut roseis Auroram surgere bigis 
vidit et insomni lassatas turbine tandem 
conticuisse domos stabilem quando optima facta 
dant animum maiorque piis audacia coeptis 
serta patri iuvenisque comam vestesque Lyaei       
induit et medium curru locat aeraque circum 
tympanaque et plenas tacita formidine cistas. 
ipsa sinus hederisque ligat famularibus artus 
pampineamque quatit ventosis ictibus hastam 
respiciens teneat virides velatus habenas       
ut pater e nivea tumeant ut cornua mitra 
et sacer ut Bacchum referat scyphus. impulit acri 
tum validas stridore fores rapiturque per urbem 
talia voce canens linque o mihi caede madentem 
Bacche domum sine foedatum te funere pontus       
expiet et referam lotos in templa dracones 
sic medios egressa metus facit ipse verendam 
nam deus et flatu non inscia gliscit anhelo. 
iamque senem tacitis saeva procul urbe remotum 
occulerat silvis ipsam sed conscius ausi       
nocte dieque pavor fraudataque turbat Erinys. 
non similes iam ferre choros semel orgia fallunt 
audet non paribus furiis accendere saltus 
et fuga diversas misero quaerenda per artes. 
visa ratis saevae defecta laboribus undae       
quam Thetidi longinqua dies Glaucoque repostam 
solibus et canis urebat luna pruinis. 
huc genitorem altae per opaca silentia noctis 
praecipitem silvis rapit et sic maesta profatur 
quam genitor patriam quantas modo linquis inanes       
pube domos pro dira lues pro noctis acerbae 
exitium talin possum te credere puppi 
care parens possum tantis retinere periclis 
solvimus heu serum Furiis scelus. adnue votis 
diva soporiferas quae nunc trahis aequore bigas       
non populos non dite solum non ulla parenti 
regna peto patria liceat decedere terra. 
quando ego servato mediam genitore per urbem 
laeta ferar quando hic lacrimas planctusque videbo 
dixerat. ille procul trunca fugit anxius alno       
Taurorumque locos delubraque saeva Dianae 
advenit. hic illum tristi dea praeficis arae 
ense dato mora nec terris tibi longa cruentis 
iam nemus Egeriae iam te ciet altus ab Alba 
Iuppiter et soli non mitis Aricia regi.       
  Arcem nata petit quo iam manus horrida matrum 
congruerat. rauco fremitu sedere parentum 
natorumque locis vacuaeque in moenibus urbis 
iura novant. donant solio sceptrisque paternis 
ut meritam redeuntque piae sua praemia menti.       
  Ecce procul validis Lemnon tendentia remis 
arma notant rapitur subito regina tumultu 
conciliumque vocat. non illis obvia tela 
ferre nec infestos derat furor improbus ignes 
ni Veneris saevas fregisset Mulciber iras.       
tunc etiam vates Phoebo dilecta Polyxo 
non patriam non certa genus sed maxima cete 
Proteaque ambiguum Pharii se patris ab antris 
huc rexisse vias iunctis super aequora phocis 
saepe imis se condit aquis cunctataque paulum       
surgit ut auditas referens in gurgite voces 
portum demus ait  . . .  haec credite puppis 
advenit et levior Lemno deus aequore flexit 
huc Minyas. Venus ipsa volens dat tempore iungi 
dum vires utero maternaque sufficit aetas.       
dicta placent portatque preces ad litora Grais 
Iphinoe. nec turba nocens scelerisque recentis 
signa movent tollitque loco Cytherea timorem. 
protinus ingentem procerum dux nomine taurum 
deicit insuetis et iam pia munera templis       
reddit et hac prima Veneris calet ara iuvenca. 
  Ventum erat ad rupem cuius pendentia nigris 
fumant saxa iugis coquiturque vaporibus aer. 
substitit Aesonides atque hic regina precari 
hortatur causasque docens haec antra videtis       
Vulcanique ait ecce domos date vina precesque. 
forsitan hoc factum taceat iam fulmen in antro 
nox dabit ipsa fidem clausae cum murmura flammae 
hospes et incussae sonitum mirabere massae. 
moenia tum viresque loci veteresque parentum       
iactat opes. mediis famulae convivia tectis 
expediunt Tyrio vibrat torus igneus ostro. 
stat maerens atavos reges regesque maritos 
Thressa manus quaecumque faces timuisse iugales 
credita nec dominae sanctum tetigisse cubile.       
iam medio Aesonides iam se regina locavit 
post alii proceres. sacris dum vincitur extis 
prima fames circum pateris it Bacchus et omnis 
aula silet. dapibus coeptis mox tempora fallunt 
noctis et in seras durant sermonibus umbras       
praecipueque ducis casus mirata requirit 
Hypsipyle quae fata trahant quae regis agat vis 
aut unde Haemoniae molem ratis. unius haeret 
adloquio et blandos paulatim colligit ignes 
iam non dura toris Veneri nec iniqua reversae       
et deus ipse moras spatiumque indulget amori. 
Pliada lege poli nimboso moverat astro 
Iuppiter aeternum volvens opus et simul undis 
cuncta ruunt unoque dei Pangaea sub ictu 
Gargaraque et maesti steterant formidine luci.       
saevior haud alio mortales tempore gentes 
terror agit. tunc urget enim tunc flagitat iras 
in populos Astraea Iovem terrisque relictis 
invocat adsiduo Saturnia sidera questu. 
insequitur niger et magnis cum fratribus Eurus       
intonat Aegaeo tenditque ad litora pontus. 
et lunam quarto densam videt imbribus ortu 
Thespiades longus coeptis et fluctibus arcet 
qui metus. usque novos divae melioris ad ignes 
urbe sedent laeti Minyae viduisque vacantes       
indulgent thalamis nimbosque educere luxu 
nec iam velle vias Zephyrosque audire vocantes 
dissimulant donet resides Tirynthius heros 
non tulit ipse rati invigilans atque integer urbis 
invidisse deos tantum maris aequor adortis       
desertasque domos fraudataque tempore segni 
vota patrum quid et ipse viris cunctantibus adsit 
o miseri quicumque tuis accessimus actis 
Phasin et Aeeten Scythicique pericula ponti 
redde ait Aesonide me tecum solus in aequor       
rerum traxit amor dum spes mihi sistere montes 
Cyaneos vigilemque alium spoliare draconem. 
si sedet Aegaei scopulos habitare profundi 
hoc mecum Telamon peraget meus. haec ubi dicta 
haud secus Aesonides monitis accensus amaris       
quam bellator equus longa quem frigida pace 
terra iuvatvix in laevos piger angitur orbes 
frena tamen dominumque velit si Martius aures 
clamor et obliti rursus fragor impleat aeris. 
tunc Argum Tiphynque vocat pelagoque parari       
praecipitat. petit ingenti clamore magister 
arma viros pariter sparsosque in litore remos. 
  Exoritur novus urbe dolor planctusque per omnes 
et facies antiqua domos sibi moenia linqui 
en iterum et quando natorum tempora gentem       
qui recolant qui sceptra gerant nunc triste nefandae 
noctis opus vidui nunc illa silentia tecti 
saeva magis thalamos excussaque vincla quod ausae 
induere atque iterum tales admittere curas. 
ipsa quoque Hypsipyle subitos per litora cursus       
ut vidit totaque viros decedere Lemno 
ingemit et tali compellat Iasona questu 
iamne placet primo deducere vela sereno 
carius o mihi patre caput modo saeva quierunt 
aequora. sic portus fugeret ratis aspera si te       
Plias in adversae tenuisset litore Thraces. 
ergo moras caelo cursumque tenentibus undis 
debuimus dixit lacrimans haesuraque caro 
dona duci promit chlamydem textosque labores. 
illic servati genitoris conscia sacra       
pressit acu currusque pios stant saeva paventum 
agmina dantque locum viridi circum horrida tela 
silva tremit mediis refugit pater anxius umbris. 
pars et frondosae raptus expresserat Idae 
inlustremque fugam pueri mox aethere laetus       
adstabat mensis quin et Iovis armiger ipse 
accipit a Phrygio iam pocula blanda ministro. 
tunc ensem notumque ferens insigne Thoantis 
accipe ait bellis mediaeque ut pulvere pugnae 
sim comes Aetnaei genitor quae flammea gessit       
dona dei nunc digna tuis adiungier armis. 
i memor i terrae quae vos amplexa quieto 
prima sinu refer et domitis a Colchidos oris 
vela per hunc utero quem linquis Iasona nostro. 
sic ait Haemonii labens in colla mariti       
nec minus Orphea tristis cervice tuaque 
Aeacide et gemino coniunx a Castore pendet. 
  Has inter lacrimas legitur piger uncus harenis 
iam remi rapuere ratem iam flamina portant 
spumea subsequitur fugientis semita clavi.       
tunc tenuis Lemnos transitque Electria tellus 
Threiciis arcana sacris. hic numinis ingens 
horror et incautis decreta piacula linguis. 
hanc demissa Iovi non umquam laedere fluctu 
audet hiems sponte ipse deus tunc asperat undas       
cum vetat infidos sua litora tangere nautas. 
obvius at Minyas terris adytisque sacerdos 
excipit hospitibus reserans secreta Thyotes. 
hactenus in populos vati Samothraca diemque 
missa mane sacrisque metum servemus opertis.       
illi sole novo laeti plenique deorum 
considunt transtris. iam quas praeviderat urbes 
navita condebat proraeque accesserat Imbros 
et sol aetherias medius conscenderat arces. 
Thessala Dardaniis tunc primum puppis harenis       
adpulit et fatis Sigeo litore sedit. 
desiliunt pars hinc levibus candentia velis 
castra levat tracto pars frangit adorea saxo 
farra citum strictis alius de cautibus ignem 
obtendit foliis et sulphure pascit amico.       
  Alcides Telamonque comes dum litora blando 
anfractu sinuosa legunt vox accidit aures 
flebile succedens cum fracta remurmurat unda. 
attoniti pressere gradum vacuumque sequuntur 
vocis iter. iam certa sonat desertaque durae       
virgo neci quem non hominum superumque vocabat 
acrius hoc instare viri succurrere certi 
qualiter implevit gemitu cum taurus acerbo 
avia frangentem morsu super alta leonem 
terga ferens coit e sparso concita mapali       
agrestum manus et caeco clamore coloni. 
constitit Alcides visuque enisus in alta 
rupe truces manicas defectaque virginis ora 
cernit et ad primos surgentia lumina fluctus 
exanimum veluti multa tamen arte coactum       
maeret ebur Pariusve notas et nomina sumit 
cum lapis aut liquidi referunt miranda colores. 
ductor ait quod virgo tibi nomenque genusque 
quae sors ista doce tendunt cur vincula palmas 
illa tremens tristique oculos deiecta pudore       
non ego digna malis. inquit. suprema parentum 
dona vides ostro scopulos auroque frequentes. 
nos Ili felix quondam genus invida donec 
Laomedonteos fugeret fortuna penates. 
principio morbi caeloque exacta sereno       
temperies arsere rogis certantibus agri 
tum subitus fragor et fluctus Idaea moventes 
cum stabulis nemora. ecce repens consurgere ponto 
belua monstrum ingens. hanc tu nec montibus ullis 
nec nostro metire mari. primaeva furenti       
huic manus amplexus inter planctusque parentum 
deditur. hoc sortes hoc corniger imperat Hammon 
virgineam damnare animam sortitaque Lethen 
corpora. crudelis scopulis me destinat urna. 
verum o iam redeunt Phrygibus si numina tuque       
ille ades auguriis promisse et sorte deorum 
iam cui candentes votivo in gramine pascit 
cornipedes genitor nostrae stata dona salutis 
adnue meque precor defectaque Pergama monstris 
eripe namque potes. neque enim tam lata videbam       
pectora Neptunus muros cum iungeret astris 
nec tales umeros pharetramque gerebat Apollo. 
auxerat haec locus et facies maestissima capti 
litoris et tumuli caelumque quod incubat urbi 
quale laborantis Nemees iter aut Erymanthi       
vidit et infectae miseratus flumina Lernae. 
  Dat procul interea signum Neptunus et una 
monstriferi mugire sinus Sigeaque pestis 
adglomerare fretum cuius stellantia glauca 
lumina nube tremunt atque ordine curva trisulco       
fulmineus quatit ora fragor pelagoque remenso 
cauda redit passosque sinus rapit ardua cervix. 
illam incumbentem per mille volumina pontus 
prosequitur lateri adsultans trepidisque ruentem 
litoribus sua cogit hiems. non fluctibus aequis       
nubiferi venit unda Noti non Africus alto 
tantus ovat patriisque manus cum plenus habenis 
Orion bipedum flatu mare tollit equorum. 
ecce ducem placitae furiis crudescere pugnae 
surgentemque toris stupet immanemque paratu       
Aeacides pulsentque graves ut terga pharetrae. 
ille patrem pelagique deos suaque arma precatus 
insiluit scopulo motumque e sedibus aequor 
horruit et celsi spatiosa volumina monstri 
qualis ubi a gelidi Boreas convallibus Hebri       
tollitur et volucres Rhipaea per ardua nubes 
praecipitat. piceo nox tum tenet omnia caelo. 
illa simul molem horrificam scopulosaque terga 
promovet ingentique umbra subit intremere Ide 
inlidique ates pronaeque resurgere turres.       
occupat Alcides arcu totaque pharetrae 
nube premit. non illa magis quam sede movetur 
magnus Eryx deferre velint quem vallibus imbres. 
iam brevis et telo volucri non utilis aer 
tum vero fremitus vanique insania coepti       
et tacitus pudor et rursus pallescere virgo. 
proicit arma manu scopulos vicinaque saxa 
respicit et quantum ventis adiuta vetustas 
impulerat potentive fragor tantum abscidit imi 
concutiens a sede maris. iamque agmine toto       
pistris adest miseraeque inhiat iam proxima praedae. 
stat mediis elatus aquis recipitque ruentem 
Alcides saxoque prior surgentia colla 
obruit. hinc vastos nodosi roboris ictus 
congeminat. fluctus    defertur in imos       
iam totis resoluta vadis. Idaeaque mater 
et chorus et summis ulularunt collibus Amnes. 
protinus e scopulis et opaca valle resurgunt 
pastores magnisque petunt clamoribus urbem. 
nuntius hinc socios Telamon vocat ac simul ipsi       
horrescunt subitoque vident in sanguine puppem. 
nec minus in scopulos crudique cacumina saxi 
emicat Alcides vinclisque tenentibus aufert 
virgineas de rupe manus aptatque superbis 
arma umeris. regem inde petens superabat ovanti       
litora tuta gradu qualis per pascua victor 
ingreditur tum colla tumens tum celsior armis 
taurus ubi adsueti pecoris stabula alta revisit 
et patrium nemus et bello quos ultus amores. 
  Obvia cui contra longis emissa tenebris       
turba Phrygum parvumque trahens cum coniuge natum 
Laomedon. iam maestus equos iam debita posci 
dona gemit. pars aerii fastigia muri 
cingit et ignotis iuvenem miratur in armis. 
illum torva tuens atque acri lubricus astu       
rex subit et patrio fatur male laetus amore. 
maxime Graiugenum quem non Sigea petentem 
litora nec nostrae miserantem funera Troiae 
adpulit his Fors ipsa locis si vera parentem 
fama Iovem summique tibi genus esse Tonantis       
noster ades iunctisque venis. sator unus et idem 
stirpis honos quamquam longis disiungimur oris. 
quot mihi post lacrimas post quanta piacula patrum 
serus ades quam parva tuis iam gloria factis 
verum age nunc socios fraternis moenibus infer       
ut tibi servata statui quae munera prole      a 
crastina lux biiuges stabulis ostendat apertis. 
dixerat haec tacitusque dolos dirumque volutat 
corde nefas clausum ut thalamis somnoque gravatum 
immolet ereptaque luat responsa pharetra. 
namque bis Herculeis deberi Pergama telis       
audierat. Priami sed quis iam vertere regnis 
fata queat manet immotis nox duria lustris 
et genus Aeneadum et Troiae melioris honores. 
nos ait ad Scythici Tirynthius ostia ponti 
raptat iter. mox huc vestras revehemur ad oras       
donaque dicta feram. tum vero plura vocatis 
adnuit ille deis. promissa infida tyranni 
iam Phryges et miserae flebant discrimina Troiae. 
  Panditur hinc totis in noctem carbasus alis 
litoraque et veteris tumulos praelabitur Ili       
Dardaniumque patrem vigili simul omnia ludo 
festa vident. hinc unda sacris hic ignibus Ide 
vibrat et horrisonae respondent Gargara buxo. 
inde ubi iam medii tenuere silentia ponti 
stridentesque iuvant aurae Phrixea subibant       
aequora et angustas quondam sine nomine fauces. 
ecce autem prima volucrem sub luce dehiscens 
terruit unda ratem vittataque constitit Helle 
iam Panopes Thetidisque soror iamque aurea laeva 
sceptra tenens dum sternit aquas proceresque ducemque       
aspicit et placidis compellat Iasona dictis 
te quoque ab Haemoniae ignota per aequora terris 
regna infesta domus fatisque simillima nostris 
fata ferunt. iterum Aeolios fortuna nepotes 
spargit et infelix Scythicum gens quaeritis amnem.       
vasta super tellus longum ne defice coeptis 
aequor et ipse procul verum dabit ostia Phasis. 
hic nemus arcanum geminaeque virentibus arae 
stant tumulis hic prima pia sollemnia Phrixo 
ferte manu cinerique precor mea reddite dicta       
non ego per Stygiae quod rere silentia ripae 
frater agor. frustra vacui scrutaris Averni 
care vias neque enim scopulis me et fluctibus actam 
frangit hiems. celeri extemplo subiere ruentem 
Cymothoe Glaucusque manu. pater ipse profundi       
has etiam sedes haec numine tradidit aequo 
regna nec Inois noster sinus invidet undis. 
dixerat et maestos tranquilla sub aequora vultus 
cum gemitu tulit ut patrii rediere dolores. 
tum pelago vina invergens dux talibus infit       
undarum decus et gentis Cretheia virgo 
pande viam cursuque tuos age diva secundo 
immittitque ratem mediasque intervolat urbes 
qua brevibus furit aestus aquis Asiamque prementem 
effugit abruptis Europa immanior oris.       
has etiam terras consertaque gentibus arva 
sic pelago pulsante reor Neptunia quondam 
cuspis et adversi longus labor abscidit aevi 
ut Siculum Libycumque latus stupuitque fragore 
Ianus et occiduis regnator montibus Atlans.       
iam iuga Percotes Pariumque infame fragosis 
exsuperant Pityamque vadis transmissaque puppi 
Lampsacus Ogygii quam nec trieterica Bacchi 
sacra neque arcanis Phrygius furor invehit antris 
sed suus in Venerem raptat deus. illius aras       
urbe super celsique vident velamina templi. 
  Rarior hinc tellus atque ingens undique caelum 
rursus et incipiens alium prospectus in orbem. 
terra sinu medio Pontum iacet inter et Hellen 
ceu fundo prolata maris. namque improba caecis       
intulit arva vadis longoque sub aequora dorso 
litus agit tenet hinc veterem confinibus oris 
pars Phrygiam pars discreti iuga pinea montis. 
nec procul ad tenuis surgit confinia ponti 
urbs placidis demissa iugis. rex divitis agri       
Cyzicus. Haemoniae qui tum nova signa carinae 
ut videt ipse ultro primas procurrit ad undas 
miraturque viros dextramque amplexus et haerens 
incipit o terris nunc primum cognita nostris 
Emathiae manus et fama mihi maior imago       
non tamen haec adeo semota neque ardua tellus 
longaque iam populis impervia lucis eoae 
cum tales intrasse duces tot robora cerno. 
nam licet hinc saevas tellus alat horrida gentes 
meque fremens tumido circumfluat ore Propontis       
vestra fides ritusque pares et mitia cultu 
his etiam mihi corda locis. procul effera virtus 
Bebrycis et Scythici procul inclementia sacri. 
sic memorat laetosque rapit simul hospita pandi 
tecta iubet templisque sacros largitur honores.       
stant gemmis auroque tori mensaeque paratu 
regifico centumque pares primaeva ministri 
corpora pars epulas manibus pars aurea gestant 
pocula bellorum casus expressa recentum. 
atque ea prima duci porgens carchesia Graio       
Cyzicus hic portus inquit mihi territat hostis 
has acies sub nocte refert haec versa Pelasgum 
terga vides meus hic ratibus qui pascitur ignis. 
subicit Aesonides utinam nunc ira Pelasgos 
adferat et solitis temptet concurrere furtis       
cunctaque se ratibus fundat manus. arma videbis 
hospita nec post hanc ultra tibi proelia noctem. 
sic ait hasque inter variis nox plurima dictis 
rapta vices nec non simili lux postera tractu.
 
 
 
 
 
	 Valerius Flaccus 
	 The Latin Library 
	 The Classics Page