Valerius Flaccus Liber VIII
		 

		 
		 
	 
	
 

 VALERI FLACCI ARGONAVTICA LIBER VIII
 

 

 At trepidam in thalamis et iam sua facta paventem 
Colchida circa omnes pariter furiaeque minaeque 
patris habent nec caerulei timor aequoris ultra 
nec miserae terra ulla procul quascumque per undas 
ferre fugam quamcumque cupit iam scandere puppem.       
ultima virgineis tunc flens dedit oscula vittis 
quosque fugit complexa toros crinemque genasque 
aegra per antiqui carpsit vestigia somni 
atque haec impresso gemuit miseranda cubili 
o mihi si profugae genitor nunc ille supremos       
amplexus Aeeta dares fletusque videres 
ecce meos ne crede pater non carior ille est 
quem sequimurtumidis utinam simul obruar undis 
tu precor haec longa placidus mox sceptra senecta 
tuta geras meliorque tibi sit cetera proles       
dixit et Haemonio numquam spernenda marito 
condita letiferis promit medicamina cistis 
virgineosque sinus ipsumque monile venenis 
implicat ac saevum super omnibus addidit ensem. 
inde velut torto Furiarum erecta flagello       
prosilit attonito qualis pede prosilit Ino 
in freta nec parvi meminit conterrita nati 
quem tenet extremum coniunx ferit inritus Isthmon. 
  Iam prior in lucos curis urgentibus heros 
venerat et nemoris sacra se nocte tegebat       
tum quoque siderea clarus procul ora iuventa. 
qualis adhuc sparsis comitum per lustra catervis 
Latmius aestiva residet venator in umbra 
dignus amore deae velatis cornibus et iam 
Luna venit roseo talis per nubila ductor       
implet honore nemus talemque exspectat amantem. 
ecce autem pavidae virgo de more columbae 
quae super ingenti circumdata praepetis umbra 
in quemcumque tremens hominem cadit haud secus illa 
acta timore gravi mediam se misit. at ille       
excepit blandoque prior sic ore locutus 
o decus in nostros magnum ventura penates 
solaque tantarum virgo haud indigna viarum 
causa reperta mihi iamiam non ulla requiro 
vellera teque meae satis est vexisse carinae.       
verum age et hoc etiam quando potes adice tantis 
muneribus meritisque tuis. namque aurea iussi 
terga referre sumus. socios ea gloria tangit. 
sic ait et primis supplex dedit oscula palmis. 
  Contra virgo novis iterum singultibus orsa est       
linquo domos patrias te propter opesque meorum 
nec iam nunc regina loquor sceptrisque relictis 
vota sequor serva hanc profugae prior ipse dedisti 
quam scis nempe fidem. di nostris vocibus adsunt 
sidera et haec te meque vident. tecum aequora tecum       
experiar quascumque vias modo nequis abactam 
huc referat me forte dies oculisque parentis 
ingerar. hoc superos hoc te quoque deprecor hospes. 
  Haec ait atque furens rapido per devia passu 
tollitur. ille haeret comes et miseratur euntem       
cum subito ingentem media inter nubila flammam 
conspicit et saeva vibrantes luce tenebras. 
quis rubor iste poli quod tam lugubre refulsit 
sidus ait reddit trepido cui talia virgo 
ipsius en oculos et lumina torva draconis       
aspicis. ille suis haec vibrat fulgura cristis 
meque pavens contra solam videt ac vocat ultro 
ceu solet et blanda poscit me pabula lingua. 
dic age nunc utrum vigilanti hostemque videnti 
exuvias auferre velis an lumina somno       
mergimus et domitum potius tibi tradimus anguem. 
ille silet tantus subiit tum virginis horror. 
  Iamque manus Colchis crinemque intenderat astris 
carmina barbarico fundens pede teque ciebat 
Somne pater Somne omnipotens te Colchidis ab omni       
orbe voco inque unum iubeo nunc ire draconem 
quae freta saepe tuo domui quae nubila cornu 
fulminaque et toto quicquid micat aethere sed nunc 
nunc age maior ades fratrique simillime Leto. 
te quoque Phrixeae pecudis fidissime custos       
tempus ab hac oculos tandem deflectere cura. 
quem metuis me adstante dolum servabo parumper 
ipsa nemus longum interea tu pone laborem. 
ille haud Aeolio discedere fessus ab auro 
nec dare permissae quamvis iuvet ora quieti       
sustinet ac primi percussus nube soporis 
horruit et dulces excussit ab arbore somnos. 
contra Tartareis Colchis spumare venenis 
cunctaque Lethaei quassare silentia rami 
perstat et adverso luctantia lumina cantu       
obruit atque omnem linguaque manuque fatigat 
vim Stygiam ardentes donec sopor occupet iras. 
iamque altae cecidere iubae nutatque coactum 
iam caput atque ingens extra sua vellera cervix 
ceu refluens Padus aut septem proiectus in amnes       
Nilus et Hesperium veniens Alpheos in orbem. 
ipsa caput cari postquam Medea draconis 
vidit humi fusis circum proiecta lacertis 
seque suumque simul flevit crudelis alumnum. 
non ego te sera talem sub nocte videbam       
sacra ferens epulasque tibi nec talis hianti 
mella dabam ac nostris nutribam fida venenis. 
quam gravida nunc mole iaces quam segnis inertem 
flatus habet nec te saltem miserande peremi. 
heu saevum passure diem iam nulla videbis       
vellera nulla tua fulgentia dona sub umbra. 
cede adeo inque aliis senium nunc digere lucis 
immemor oro mei nec me tua sibila toto 
exagitent infesta mari. sed tu quoque cunctas 
Aesonide dimitte moras atque effuge raptis       
velleribus. patrios exstinxi noxia tauros 
terrigenas in fata dedi fusum ecce draconis 
corpus habes iamque omne nefas iam spero peregi. 
quaerenti tunc deinde viam qua se arduus heros 
ferret ad aurigerae caput arboris heia per ipsum       
scande age et adverso gressus ait imprime dorso. 
nec mora fit. dictis fidens Cretheia proles 
calcat et aeriam squamis perfertur ad ornum 
cuius adhuc rutilam servabant bracchia pellem 
nubibus accensis similem aut cum veste recincta       
labitur ardenti Thaumantias obvia Phoebo. 
corripit optatum decus extremumque laborem 
Aesonides longosque sibi gestata per annos 
Phrixeae monumenta fugae vix reddidit arbor 
cum gemitu tristesque super coiere tenebrae.       
egressi relegunt campos et fluminis ora 
summa petunt. micat omnis ager villisque comantem 
sidereis totos pellem nunc fundit in artus 
nunc in colla refert nunc implicat ille sinistrae 
talis ab Inachiis Nemeae Tirynthius antris       
ibat adhuc aptans umeris capitique leonem. 
ut vero sociis qui tunc praedicta tenebant 
ostia per longas apparuit aureus umbras 
clamor ab Haemonio surgit grege. se quoque gaudens 
promovet ad primas iuveni ratis obvia ripas.       
praecipites agit ille gradus atque aurea misit 
terga prius mox attonita cum virgine puppem 
insilit ac rapta victor consistit in hasta. 
  Interea patrias saevus venit horror ad aures 
fata domus luctumque ferens fraudemque fugamque       
virginis. hinc subitis infelix frater in armis 
urbs etiam mox tota coit volat ipse senectae 
immemor Aeetes complentur litora bello 
nequiquam fugit immissis iam puppis habenis. 
  Mater adhuc ambas tendebat in aequora palmas       
et soror atque omnes aliae matresque nurusque 
Colchides aequalesque tibi Medea puellae. 
exstat sola parens impletque ululatibus auras 
siste fugam medio refer huc ex aequore puppem 
nata potes quo clamat abis hic turba tuorum       
omnis et iratus nondum pater haec tua tellus 
sceptraque quid terris solam te credis Achaeis 
quis locus Inachias inter tibi barbara natas 
istane vota domus exspectatique hymenaei 
hunc petii grandaeva diem vellem unguibus uncis       
ut volucris possem praedonis in ipsius ora 
ire ratemque supra claroque reposcere cantu 
quam genui. Albano fuit haec promissa tyranno 
non tibi nil tecum miseri pepigere parentes 
Aesonide non hoc Pelias evadere furto       
te iubet aut ullas Colchis abducere natas 
vellus habe et nostris siquid super accipe templis 
sed quid ego quemquam immeritis incuso querellis 
ipsa fugit tantoque nefas ipsa ardet amore. 
hoc erat infelix redeunt nam singula menti       
ex quo to Thessalici subierunt nam singula 
quod nullae te nata dapes non ulla iuvabant 
tempora. non ullus tibi tum color aegraque verba 
errantesque genae atque alieno gaudia vultu 
semper erant. cur tanta mihi non prodita pestis       
ut gener Aesonides nostra consideret aula 
nec talem paterere fugam commune fuisset 
aut certe nunc omne nefas iremus et ambae 
in quascumque vias pariter petiisse iuvaret 
Thessaliam et saevi quaecumque est hospitis urbem.       
sic genetrix similique implet soror omnia questu 
exululans famulae pariter clamore supremo 
in vacuos dant verba notos dominamque reclamant 
nomine te venti procul et tua fata ferebant. 
  Inde diem noctemque volant. redeuntibus aura       
gratior et notae Minyis transcurrere terrae 
cum subito Erginus puppi sic fatur ab alta 
vos ait Aesonide contenti vellere capto 
nec via quae superet nec quae fortuna videtis. 
crastina namque dies trucis ad confinia Ponti       
Cyaneasque vocat meminique o Tiphy tuorum 
saxa per illa pater memini venerande laborum. 
mutandum o socii nobis iter altera ponti 
eluctanda via et cursu quem fabor eundum est. 
haud procul hinc ingens Scythici ruit exitus Histri       
fundere non uno tantum quem flumina cornu 
accipimus. septem exit aquis septem ostia pandit. 
illius adversi nunc ora petamus et undam 
quae latus in laevum Ponti cadit inde sequemur 
ipsius amnis iter donec nos flumine certo       
perferat inque aliud reddat mare. sint age tanti 
Aesonide quaecumque morae quam saeva subire 
saxa iterum quam Cyaneos perrumpere montes. 
sat mihi non totis Argo redit ecce corymbis. 
haec ait ignarus fixas iam numine rupes       
stare neque adversis ultra concurrere saxis. 
reddidit Aesonides et te fidissime rector 
haud vani tetigere metus nec me ire recuso 
longius et cunctis redeuntem ostendere terris. 
protinus inde alios flectunt regesque locosque       
adsuetumque petunt plaustris migrantibus aequor. 
  Puppe procul summa vigilis post terga magistri 
haeserat auratae genibus Medea Minervae 
atque ibi deiecta residens in lumina palla 
flebat adhuc quamquam Haemoniis cum regibus iret       
sola tamen nec coniugii secura futuri. 
illam Sarmatici miserantur litora ponti 
illa Thoanteae transit defleta Dianae 
nulla palus nullus Scythiae non maeret euntem 
amnis. Hyperboreas movit conspecta pruinas       
tot modo regna tenens ipsi quoque murmura ponunt 
iam Minyae iam ferre volunt. vix adlevat ora 
ad seras siquando dapes quas carus Iason 
ipse dabat iam nubiferam transire Carambin 
significans iam regna Lyci totiensque gementem       
fallit ad Haemonios hortatus surgere montes. 
  Insula Sarmaticae Peuce stat nomine nymphae 
torvus ubi et ripa semper metuendus utraque 
in freta per saevos Hister descendit alumnos. 
solvere in hoc tandem resides dux litore curas       
ac primum socios ausus sua pacta docere 
promissamque fidem thalami foedusque iugale. 
ultro omnes laeti instigant meritamque fatentur 
ipse autem invitae iam Pallados erigit aras 
incipit Idaliae numen nec spernere divae       
praecipueque sui siquando in tempore pulcher 
coniugii Minyas numquam magis eminet inter 
qualis sanguineo victor Gradivus ab Hebro 
Idalium furto subit aut dilecta Cythera 
seu cum caelestes Alcidae invisere mensas       
iam vacat et fessum Iunonia sustinet Hebe. 
adsunt unanimes Venus hortatorque Cupido 
suscitat adfixam maestis Aeetida curis 
ipsa suas illi croceo subtegmine vestes 
induit ipsa suam duplicem Cytherea coronam       
donat et arsuras alia cum virgine gemmas. 
tum novus implevit vultus honor ac sua flavis 
reddita cura comis graditurque oblita malorum. 
sic ubi Mygdonios planctus sacer abluit Almo 
laetaque iam Cybele festaeque per oppida taedae       
quis modo tam saevos adytis fluxisse cruores 
cogitet aut ipsi qui iam meminere ministri 
inde ubi sacrificas cum coniuge venit ad aras 
Aesonides unaque adeunt pariterque precari 
incipiunt ignem Pollux undamque iugalem       
praetulit et dextrum pariter vertuntur in orbem. 
sed neque se pingues tum candida flamma per auras 
explicuit nec tura videt concordia Mopsus 
promissam nec stare fidem breve tempus amorum. 
odit utrumque simul simul et miseratur utrumque       
et tibi tum nullos optavit barbara natos. 
mox epulas et sacra parant. silvestria laetis 
praemia venatu facili quaesita supersunt 
pars veribus pars undanti despumat aeno. 
gramineis ast inde toris discumbitur olim       
Hister anhelantem Peucen quo presserat antro. 
ipsi inter medios rosea radiante iuventa 
altius inque sui sternuntur velleris auro. 
  Quis novus inceptos timor impediit hymenaeos 
turbavitque toros et sacra calentia rupit       
Absyrtus subita praeceps cum classe parentis 
advehitur profugis infestam lampada Grais 
concutiens diramque premens clamore sororem 
atque hanc o siquis vobis dolor iraque Colchi 
accelerate viam neque enim fugit aequore raptor       
Iuppiter aut falsi sequimur vestigia tauri. 
puppe nefas una praedo Phrixea reportat 
vellera qua libuit remeat cum virgine nobis 
o pudor et muros et stantia tecta reliquit. 
quid mihi deinde satis nec quaero vellera nec te       
accipio germana datam nec foederis ulla 
spes erit aut irae quisquam modus. inde reverti 
patris ad ora mei tam parvo in tempore fas sit 
quinquaginta animae me scilicet unaque mersa 
sufficiet placare ratis te Graecia fallax       
persequor atque tuis hunc quasso moenibus ignem. 
nec tibi digna soror desum ad conubia frater 
primus et ecce fero quatioque hanc lampada vestro 
coniugio primus celebro dotalia sacra 
qui potui patriae veniam da quaeso senectae.       
quin omnes alii pariter populique patresque 
mecum adsunt. magni virgo ne regia Solis 
Haemonii thalamos adeas despecta mariti 
tot decuit coiisse rates tot fulgere taedas. 
  Dixerat atque orans iterum ventosque virosque       
perque ratis supplex et remigis . . . . . . . .      a 
. . . . . . . . . . . . . . . . . . vexilla magistris.      b 
illi autem intorquent truncis frondentibus undam 
quaeque die fuerat raptim formata sub uno 
et tantum deiecta suis a montibus arbor 
quid dolor et veterum potuit non ira virorum       
haud longis iam distat aquis sequiturque volantem 
barbara Palladiam puppem ratis ostia donec 
Danuvii viridemque vident ante ostia Peucen 
ultimaque agnoscunt Argoi cornua mali. 
tum vero clamorem omnes inimicaque tollunt       
gaudia tum gravior remis fragor ut procul Argo 
visa viris unamque petunt rostra omnia puppem. 
princeps navalem nodosi roboris uncum 
arripit et longa Styrus prospectat ab unda 
coniugio atque iterum sponsae flammatus amore.       
iamque alii clipeos et tela trabalia dextris 
expediunt armant alii picis unguine flammas. 
impatiens tremit hasta morae nec longius inter 
quam quod tela vetet superest mare. vocibus urgent 
interea et pedibus pulsant tabulata frementes.       
  Cum subitas videre rates vibrataque flammis 
aequora non una Minyae formidine surgunt 
primus et in puppem deserta virgine ductor 
prosilit et summa galeam rapit altus ab hasta 
ense simul clipeoque micat nec cetera pubes       
segnius arreptis in litore constitit armis. 
at tibi quae scelerum facies Medea tuorum 
quisve pudor Colchos iterum fratremque videnti 
quicquid et abscisum vasto iam tuta profundo 
credideras ergo infausto sese occulit antro       
non aliud quam certa mori seu carus Iason 
seu frater Graia victus cecidisset ab hasta. 
  Haud ita sed summo segnis sedet aethere Iuno 
aut sinit extrema Minyas decernere pugna 
nec numero quoniam Colchis nec puppibus aequos.       
ergo ubi diva rates hostemque accedere cernit 
ipsa subit terras tempestatumque refringit 
ventorumque domos. volucrum gens turbida fratrum 
erumpit classem dextra Saturnia monstrat. 
videre inque unum pariter mare protinus omnes       
infesto clamore ruunt inimicaque Colchis 
aequora et adversos statuunt a litore fluctus. 
  Tollitur atque infra Minyas Argoaque vela 
Styrus habet vasto rursus desidit hiatu 
abruptus revolutus aqua. iamque omnis in astra       
itque reditque ratis lapsoque reciproca fluctu 
descendit. vorat hos vertex hos agmine toto 
gurges agit simul in vultus micat undique terror 
crebra ruina poli caelestia limina laxat. 
non tamen ardentis Styri violentia cedit       
hortatur socios media inter proelia divum 
transferet ergo meas in quae volet oppida dotes 
Colchis et Haemonius nobis succedet adulter 
nec mihi tot magnos inter regesque procosque 
profuerit prona haud dubii sententia patris       
an virtus praelata viri est et fortior ille 
quem sequitur iungam igniferos sine carmine tauros 
saevaque Echionii ferro sata persequar hydri. 
hoc adeo interea specta de litore pugnas 
amborum victoris eris. iam digna videbis       
proelia iamque illud carum caput ire cruenta 
sub freta semiviri nec murra corpus Achivi 
sed pice sed flammis et olentes sulphure crines. 
vos modo vel solum hoc fluctus expellite corpus 
non te Aeeta pater generi aut Sol magne pudebit.       
fallor an hos nobis magico nunc carmine ventos 
ipsa movet diraque levat maria ardua lingua 
atque iterum Aesonides iterum defenditur arte 
qua solet haud illi cantus et futile murmur 
proderit. ite rates et frangite virginis undam       
dixit et intortis socio cum milite remis 
prosilit. at fluctu puppis labefacta reverso 
solvitur effunditque viros ipsumque minantem 
tunc quoque et elata quaerentem litora dextra. 
ibat et arma ferens et strictum naufragus ensem       
incipit et remos et quaerere transtra solutae 
sparsa ratis maestasque altis intendere voces 
puppibus. ast inter tantos succurrere fluctus 
nulla potest aut ille sequi quotiensque propinquat 
tunc alius rursus dirimit mare. iam tamen errat       
iamque abiit fundoque iterum violentus ab imo 
erigitur sed fluctus adest magnoque sub altis 
turbine figit aquis et tandem virgine cessit. 
  Absyrtus visu maeret defixus acerbo 
heu quid agat qua vi portus et prima capessat       
ostia qua possit Minyas invadere clausos 
quos videt agnoscitque fremens maria obvia contra 
saevaque pugnat hiems totusque in vertice pontus. 
abscessit tandem vanaque recedit ab ira 
et tanta de clade ratis. latus inde sinistrum       
adversamque procul Peuces defertur in oram 
cum sociis gemino nam scinditur insula flexu 
Danuvii. hac dudum Minyas Pagasaeaque puppis 
in statione manent illinc Aeetius heros 
obsidet adversa tentoria Thessala classe       
impatiens pugnaeque datur non ulla potestas. 
noctes atque dies vastis mare fluctibus inter 
perfurit expediant donec Iunonia sese 
consilia atque aliquem bello ferat anxia finem. 
  At Minyae tanti reputantes ultima belli       
urgent et precibus cuncti fremituque fatigant 
Aesoniden quid se externa pro virgine clausos 
obiciat quidve illa pati discrimina cogat 
respiceret pluresque animas maioraque fata 
tot comitum qui non furiis nec amore nefando       
per freta sed sola sese virtute sequantur. 
an vero ut thalamis raptisque indulgeat unus 
coniugiis id tempus enim. sat vellera Grais 
et posse oblata componere virgine bellum. 
quemque suas sinat ire domos nec Marte cruento       
Europam atque Asiam prima haec committat Erinys. 
namque datum hoc fatis trepidus supplexque canebat 
Mopsus ut in seros irent magis ista nepotes 
atque alius lueret tam dira incendia raptor. 
  Ille trahens gemitum tantis ac vocibus impar       
quamquam iura deum et sacri sibi conscia pacti 
religio dulcisque movent primordia taedae 
cunctatur mortemque cupit sociamque pericli 
cogitat. haud ultra sociis obsistere pergit. 
haec ubi fixa viris tempus fluctusque quietos       
exspectant. ipsam interea quid restet amantem 
ignorare sinunt decretaque tristia servant. 
  Sed miser ut vanos veros ita saepe timores 
versat amor fallique sinit nec virginis annos. 
ac prior ipsa dolos et quamlibet intima sensit       
non fidi iam signa viri nimiumque silentes 
una omnes. haud illa sui tamen immemor umquam 
nec subitis turbata minis prior occupat unum 
Aesoniden longeque trahit mox talibus infit 
me quoque vir tecum Minyae fortissima pubes       
nocte dieque movent liceat cognoscere tandem 
si modo Peliacae non sum captiva carinae 
nec dominos decepta sequor consultaque vestra 
fas audire mihi. merear fidissime coniunx 
nil equidem miserere tamen promissaque serva       
usque ad Thessalicos saltem conubia portus 
inque tua me sperne domo. scis te mihi certe 
non socios iurasse tuos. hi reddere forsan 
fas habeant tibi non eadem permissa potestas 
teque simul mecum ipsa traham non sola reposcor       
virgo nocens atque hac pariter rate fugimus omnes. 
an fratris te bella mei patriaeque biremes 
terrificant magnoque impar urgeris ab hoste 
finge rates alias et adhuc maiora coire 
agmina nulla fides nullis ego digna periclis       
non merui mortemque tuam comitemque tuorum 
vellem equidem nostri tetigissent litora patris 
te sine duxque illis alius quicumque fuisset. 
nunc remeant meque ecce nefas et reddere possunt 
nec spes ulla super. quin tu mea respice saltem       
consilia et nimio comitum ne cede timori. 
credidit ardentes quis te tunc iungere tauros 
posse quis ad saevi venturum templa draconis 
o utinam ergo meus pro te non omnia posset 
atque aliquid dubitaret amor. quin nunc quoque quaero       
quid iubeas. heu dure siles magnumque minatur       
nescioquid tuus iste pudor. mene optime quondam       
Aesonide me ferre preces et supplicis ora 
fas erathaud hoc nunc genitor putataut dare poenas 
iam sceleris dominumque pati sic fata parantem 
reddere dicta virum furiata mente refugit       
vociferans. qualem Ogygias cum tollit in arces 
Bacchus et Aoniis inlidit Thyiada truncis 
talis erat talemque iugis se virgo ferebat 
cuncta pavens fugit infestos vibrantibus hastis 
terrigenas fugit ardentes exterrita tauros.       
si Pagasas vel Peliacas hinc denique nubes 
cerneret et tenui Tempe lucentia fumo 
hoc visu contenta mori. tunc tota querellis 
egeritur questuque dies eademque sub astris 
sola movet maestis veluti nox illa sonaret       
plena lupis quaterentque truces ieiuna leones 
ora vel orbatae traherent suspiria vaccae. 
procedit non gentis honos non gloria magni 
Solis avi non barbaricae decor ille iuventae 
qualis erat cum Chaonio radiantia trunco       
vellera vexit ovans interque ingentia Graium 
nomina Palladia virgo stet altera prora. 
  Maestus at ille minis et mota Colchidos ira      a 
haeret et hinc praesens pudor hinc decreta suorum 
dura premunt. utcumque tamen mulcere gementem 
temptat et ipse gemens et tempera dictis 
mene aliquid meruisse putas me talia velle
 
 
 
 
 
	 Valerius Flaccus 
	 The Latin Library 
	 The Classics Page